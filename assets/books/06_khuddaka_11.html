<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
<title></title>

</head>
<body>
<p class="center">ခုဒ္ဒကနိကာယ် <p>
<p class="title">စရိယာပိဋကပါဠိတော် <p>
<p class="center">မြန်မာပြန်<p>
<p class="center">နမော တဿ ဘဂဝတော အရဟတော သမ္မာသမ္ဗုဒ္ဓဿ။</p>
<h1>၁-အကိတ္တိဝဂ်</h1>
<h2 class="not_toc">၁-အကိတ္တိစရိယ</h2>
<h2>(အကိတ္တိရသေ့အကျင့်)</h2>
<p><span class="paragraph">၁</span>။ (သာရိပုတ္တရာ) လေးအသချေင်္တို့ပတ်လုံးလည်းကောင်း၊ ကမ္ဘာတစ်သိန်းတို့ပတ်လုံး လည်းကောင်းဤအတွင်း၌ အကြင် (ဒါန, သီလစသော) အကျင့်ကို ငါ ကျင့်ခဲ့ဖူး၏။ အလုံး စုံသော ထိုအကျင့်သည်သမ္မာသမ္ဗောဓိဉာဏ်ကို ရင့်ကျက်စေနိုင်ပေ၏။</p>
<p><span class="paragraph">၂</span>။ လွန်ပြီးသော ကမ္ဘာတို့ဝယ် ဘဝကြီးငယ်၌ ကျင့်ခဲ့သော အကျင့်ကို ချန်ထား၍ ဤ ဘဒ္ဒကမ္ဘာ၌ကျင့်ခဲ့သော အကျင့်ကိုသာလျှင် မိန့်ဆိုပေအံ့၊ ငါ၏ စကားကို (သင်) နာလော့။</p>
<p><span class="paragraph">၃</span>။ အကြင်အခါ ငါသည် အကိတ္တိမည်သော ရသေ့ဖြစ်၍ (လူသံ) တိတ်ဆိတ်သော တောအုပ်ကြီးအတွင်း၌သက်ဝင်လျက် နေ၏။</p>
<p><span class="paragraph">၄</span>။ ထိုအခါ ငါ၏ အကျင့်တန်ခိုးကြောင့် သိကြားမင်းသည် ပြင်းစွာ ပူလောင်သည်ဖြစ်၍ ပုဏ္ဏားအသွင်ကိုဆောင်လျက် ဆွမ်းအကျိုးငှါ ငါ့ထံသို့ ကပ်ရောက်လာ၏။</p>
<p><span class="paragraph">၅</span>။ ငါ၏ သင်္ခမ်းကျောင်းတံခါး၌ ရပ်နေသည်ကို မြင်၍ တောမှ ဆောင်ယူအပ်သော ဆီလည်းမပါ၊ ဆားလည်းမရှိသော ကံပြင်းရွက်ကို မိမိအိုးခွက်ဖြင့် လောင်းလှူခဲ့၏။</p>
<p><span class="paragraph">၆</span>။ ငါသည် ပုဏ္ဏားအသွင်ကို ဆောင်သော ထိုသိကြားမင်းအား ကံပြင်းရွက်ကို လှူဒါန်း ၍ အိုးခွက်ကိုမှောက်ပြီးလျှင် နောက်တစ်ဖန် (အစာ) ရှာမှီးခြင်းကို စွန့်လျက် သစ်ရွက်မိုး ကျောင်းသို့ ဝင်ခဲ့၏။</p>
<p><span class="paragraph">၇</span>။ (ပုဏ္ဏားသည်) နှစ်ရက်မြောက်သော နေ့၌လည်းကောင်း၊ သုံးရက်မြောက်သော နေ့ ၌လည်းကောင်း ငါ့အထံသို့ ကပ်ရောက်လာပြန်၏။ ငါသည် တွယ်တာကပ်ငြိခြင်း မရှိဘဲ ဤ ရှေးနည်းအတူပင်မတုန်မလှုပ် ပေးလှူခဲ့၏။</p>
<p><span class="paragraph">၈</span>။ ထိုသုံးရက်ပတ်လုံး မစားဘဲ လှူခြင်းဟူသော အကြောင်းကြောင့် ငါ၏ ကိုယ်ခန္ဓာ၌အဆင်းဖောက်ပြန်ပျက်စီးခြင်း မရှိပေ၊ ငါသည် နှစ်သက်မှု'ပီတိ', ချမ်းသာမှု 'သုခ'ဟူသောပျော်မွေ့ခြင်းဖြင့် ထိုနေ့ကို ကုန်လွန်စေ၏။</p>
<p><span class="paragraph">၉</span>။ အကယ်၍ ငါသည် တစ်လပတ်လုံးသော် လည်းကောင်း၊ နှစ်လပတ်လုံးသော် လည်းကောင်းမြတ်သော အလှူခံပုဂ္ဂိုလ်ကို ရငြားအံ့။ (ငါသည်) မတုန်မလှုပ် မတွန့်ဆုတ်ဘဲ အလှူကို ပေးလှူလို၏။</p>
<p><span class="paragraph">၁၀</span>။ ထိုအလှူခံပုဂ္ဂိုလ်အား အလှူကို ပေးလှူသော ငါသည် အခြံအရံအကျော်အစော ကိုလည်းကောင်း၊ လာဘ် 'လာဘ'ကိုလည်းကောင်း မတောင့်တခဲ့ပေ။ ငါသည် သဗ္ဗညုတ ဉာဏ်ကိုသာ တောင့်တလျက်ထိုကောင်းမှုတို့ကို ပြုကျင့်ခဲ့ပေ၏။ ။</p>
<p class="ending">ရှေးဦးစွာသော အကိတ္တိစရိယ 'အကိတ္တိရသေ့အကျင့်' ပြီး၏။</p>
--
<h2 class="not_toc">၂-သင်္ခစရိယ</h2>
<h2>(သင်္ခပုဏ္ဏားအကျင့်)</h2>
<p><span class="paragraph">၁၁</span>။ နောက်တစ်မျိုးသော် ကား ငါသည် အကြင်အခါ သင်္ခအမည်ရှိသော ပုဏ္ဏား ဖြစ်၏၊ ထိုအခါ မဟာသမုဒ္ဒရာကို ကူးလိုသည်ဖြစ်၍ သင်္ဘောဆိပ်သို့ ချဉ်းကပ်၏။</p>
<p><span class="paragraph">၁၂</span>။ ထိုအခါ ငါသည် ပူပြင်း၍ ကြမ်းတမ်းသော မြေအပြင်၌ ခရီးခဲသို့ ကြွတော်မူသော ရန်သူတို့သည်မအောင်နိုင်သော ပစ္စေကဗုဒ္ဓါကို ခရီးရင်ဆိုင် ဖူးမြင်ရ၏။</p>
<p><span class="paragraph">၁၃</span>။ ငါသည် ထိုပစ္စေကဗုဒ္ဓါကို ခရီးရင်ဆိုင် ဖူးမြင်ရသည်ရှိသော် ဤအကြောင်းကို အထူးကြံစည်၏၊ ကောင်းမှုကို အလိုရှိသော သတ္တဝါအား ဤကောင်းမှုမျိုးစေ့ကို စိုက်ပျိုးရာ လယ်ယာမြေသည်ဆိုက်ရောက်လာပေ၏။</p>
<p><span class="paragraph">၁၄</span>။ လယ်ထွန်ယောက်ျားသည် များစွာသော အသီးအနှံတို့ ပေါက်ရောက်နိုင်သော လယ်ယာမြေကိုတွေ့မြင်ပါလျက် ထိုလယ်ယာမြေ၌ မျိုးစေ့ကို မစိုက်ပျိုးငြားအံ့၊ ထိုသူသည် စပါးဖြင့် အလိုရှိသော သူမဟုတ်သကဲ့သို့-</p>
<p><span class="paragraph">၁၅</span>။ ဤအတူပင် ကောင်းမှုကို အလိုရှိသော ငါသည် အမြတ်ဆုံး လယ်ယာမြေသဖွယ် ဖြစ်သောအရှင်ပစ္စေကဗုဒ္ဓါကို တွေ့မြင်ရပါလျက် အကယ်၍ ထိုလယ်ယာမြေသဖွယ် အရှင် ပစ္စေကဗုဒ္ဓါ၌ကောင်းမှုကို မပြုငြားအံ့၊ ငါသည် ကောင်းမှုဖြင့် အလိုရှိသူ မဟုတ်နိုင်ချေ။</p>
<p><span class="paragraph">၁၆</span>။ ဘွဲ့တံဆိပ်ကို အလိုရှိသော အမတ်သည် မင်း၏ နန်းတော်တွင်း၌ နေသောလူအပေါင်း၌လည်းကောင်း၊ (ပြင်ပဗိုလ်ပါအပေါင်း၌လည်းကောင်း မင်းမိန့်အတိုင်း မကျင့်ငြား အံ့)။ ထိုသူတို့အား ဥစ္စာ, စပါးကို မပေးငြားအံ့၊ (ထိုအမတ်သည်) ဘွဲ့တံဆိပ်မှ ဆုတ်ယုတ် သကဲ့သို့-</p>
<p><span class="paragraph">၁၇</span>။ ဤအတူပင် ကောင်းမှုကို အလိုရှိသော ငါသည် ပြန့်ပြောသော အလှူခံပုဂ္ဂိုလ်ကို ဖူးမြင်ရပါလျက်အကယ်၍ ထိုအလှူခံပုဂ္ဂိုလ်အား အလှူကို မပေးလှူငြားအံ့၊ ကောင်းမှုမှ ဆုတ်ယုတ်ရတော့အံ့။</p>
<p><span class="paragraph">၁၈</span>။ ဤသို့ ငါသည် ကြံစည်ပြီးလျှင် ဖိနပ်ကို ချွတ်၍ ထိုပစ္စေကဗုဒ္ဓါ၏ ခြေတော်တို့ကို ရှိခိုးလျက်ထီး, ဖိနပ်ကို ပေးလှူခဲ့၏။</p>
<p><span class="paragraph">၁၉</span>။ ငါသည် ထိုပစ္စေကဗုဒ္ဓါထက်ပင် အဆအရာအားဖြင့် သိမ်မွေ့သူဖြစ်လျက် ချမ်းသာ စွာကြီးပွါးခဲ့ပေ၏၊ သို့ပင်ဖြစ်သော် လည်း ငါသည် ဒါနပါရမီကို ပြည့်စေလိုသည်ဖြစ်၍ ဤသို့ထိုပစ္စေကဗုဒ္ဓါအား ပေးလှူခဲ့၏။ ။</p>
<p class="ending">နှစ်ခုမြောက် သင်္ခစရိယ 'သင်္ခပုဏ္ဏားအကျင့်' ပြီး၏။</p>
--
<h2 class="not_toc">၃-ကုရုရာဇစရိယ</h2>
<h2>(ကုရုမင်းအကျင့်)</h2>
<p><span class="paragraph">၂၀</span>။ နောက်တစ်မျိုးသော် ကား ငါသည် အကြင်အခါ ဣန္ဒပတ္ထမြို့တော်မြတ်၌ ကုသိုလ် ဆယ်ပါးတို့နှင့်ပြည့်စုံသော ဓနဉ္စယမည်သော မင်း ဖြစ်၏။</p>
<p><span class="paragraph">၂၁</span>။ ထိုဓနဉ္စယမင်းဖြစ်သော အခါ၌ ကလိင်္ဂတိုင်းနိုင်ငံမှ ပုဏ္ဏားတို့သည် ငါ့ထံသို့ ချဉ်းကပ်ရောက်လာကုန်၏၊ ဘုန်းကျက်သရေကို ဖြစ်စေတတ်သော ဘုန်းကံရှိသော မင်္ဂလာ ဆင်ဟုသမုတ်အပ်သော ဆင်တော်ကို ငါ့အား တောင်းခံကြကုန်၏။</p>
<p><span class="paragraph">၂၂</span>။ အရှင်မင်းမြတ် (အကျွန်ုပ်တို့၏) တိုင်း, ခရိုင်, ဇနပုဒ်သည် မိုးရွာခြင်း မရှိပါ၊ ရခဲ သောအစားအစာရှိပါ၏၊ ကြီးစွာ ငတ်မွတ်လျက် ရှိပါ၏၊ ညိုသော အဆင်းရှိသည်ဖြစ်၍ အဉ္ဇနအမည်ရှိသောဆင်တော်ကို ပေးလှူပါလော့ (ဟု တောင်းခံကြကုန်၏)။</p>
<p><span class="paragraph">၂၃</span>။ ဆိုက်ရောက်လာသော အလှူခံပုဂ္ဂိုလ်တို့ကို ပယ်ရှားခြင်းသည် ငါ့အား မသင့်လျော် ချေ၊ (ဒါနပါရမီကို ပြည့်စေအံ့ဟူသော) ငါ၏ ဆောက်တည်ခြင်းသည် မပျက်စီးပါစေလင့်၊ ငါသည် မြတ်သောဆင်တော်ကို ပေးလှူအံ့ဟု-</p>
<p><span class="paragraph">၂၄</span>။ (နှလုံးသွင်းပြီးလျှင် ) ဆင်တော်ကို နှာမောင်း၌ ကိုင်၍ ရတနာဖြင့် ပြီးသော ရေကရားဖြင့် ရေကို (ပုဏ္ဏားတို့) လက်၌ သွန်းလောင်းလျက် ဆင်ကို ပုဏ္ဏားတို့အား ပေးလှူခဲ့၏။</p>
<p><span class="paragraph">၂၅</span>-<span class="paragraph">၂၆</span>။ ထိုအလှူခံပုဂ္ဂိုလ်အား ဆင်ကို ပေးလှူသည်ရှိသော် အမတ်တို့သည် ဤစကား ကိုလျှောက်ဆိုကုန်၏၊ အရှင်မင်းမြတ် အရှင်မင်းမြတ်၏ ဘုန်းကျက်သရေကို ဖြစ်စေတတ် သော မင်္ဂလာနှင့်ပြည့်စုံသော စစ်မြေပြင် အောင်ပွဲယင်သော ဆင်တော်ကို အလှူခံပုဂ္ဂိုလ်တို့ အား အဘယ့်ကြောင့်ပေးလှူဘိသနည်း၊ ထိုဆင်ကို လှူသည်ရှိသော် အရှင်မင်းမြတ်၏ မင်းအဖြစ်သည် အဘယ်သို့ပြုလုပ်နိုင်တော့မည်နည်း (ဟု လျှောက်ကုန်၏)။</p>
<p><span class="paragraph">၂၇</span>။ အမတ်တို့ ငါ၏ အလုံးစုံသော မင်းစည်းစိမ်ကိုသော် လည်း ပေးလှူအံ့၊ မိမိ၏ ကိုယ်ကိုမူလည်းပေးလှူအံ့၊ ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် ငါသည် ဆင်တော်ကို ပေးလှူခဲ့၏ (ဟုဆို၏)။ ။</p>
<p class="ending">သုံးခုမြောက် ကုရုရာဇစရိယ 'ကုရုမင်းအကျင့်' ပြီး၏။</p>
--
<h2 class="not_toc">၄-မဟာသုဒဿနစရိယ</h2>
<h2>(မဟာသုဒဿနစကြဝတေးမင်း အကျင့်)</h2>
<p><span class="paragraph">၂၈</span>။ (နောက်တစ်မျိုးသော် ကား) အကြင်အခါ ငါသည် ကုသဝတီမြို့၌ များမြတ်သောဗိုလ်ပါအင်အားရှိသည့် မဟာသုဒဿနမည်သော စကြဝတေးမင်း ဖြစ်ခဲ့၏။</p>
<p><span class="paragraph">၂၉</span>။ ထိုအခါ ငါသည် ထိုကုသဝတီမြို့ ထိုထိုအရပ်၌ တစ်နေ့သုံးကြိမ် ကြွေးကြော်စေ၏၊ အဘယ်သူသည်အဘယ်အရာဝတ္ထုကို အလိုရှိသနည်း၊ တောင့်တသနည်း။ အဘယ်သူအား အဘယ်ဥစ္စာကိုပေးစေချင်သနည်း။</p>
<p><span class="paragraph">၃၀</span>။ အဘယ်သူသည် ဆာလောင်သနည်း။ အဘယ်သူသည် မွတ်သိပ်သနည်း။ အဘယ် သူသည် ပန်းကိုအလိုရှိသနည်း။ အဘယ်သူသည် နံ့သာပျောင်းကို အလိုရှိသနည်း။ အဘယ်သူသည် အဝတ်အထည်မရှိ၍ အထူးထူး ဆိုးအပ်သော အဝတ်တို့ကို လိုသနည်း။</p>
<p><span class="paragraph">၃၁</span>။ အဘယ်သူသည် လမ်းခရီး၌ ထီးကို ယူမည်နည်း။ အဘယ်သူသည် နူးညံ့လှပ သော ဖိနပ်တို့ကိုယူမည်နည်း။ ဤသို့ ညချမ်းအခါ၌လည်းကောင်း၊ နံနက်အခါ၌လည်းကောင်း ထိုထိုအရပ်၌့ကြွေးကြော်စေ၏။</p>
<p><span class="paragraph">၃၂</span>။ ထိုပေးလှူဖွယ် ဥစ္စာကို ဆယ်ပါးသော အရပ်ဌာနတို့၌ လည်းကောင်း၊ အရပ်ဌာနတစ်ရာတို့၌ လည်းကောင်း စီရင်ထားအပ်သည် မဟုတ်သေး။ အရာမက များစွာသော အရပ်ဌာနတို့၌ လည်း တောင်းသူတို့ကို ရည်၍ ဥစ္စာကို စီရင်ထား၏။</p>
<p><span class="paragraph">၃၃</span>။ နေ့အခါ၌လည်းကောင်း၊ သို့မဟုတ် ညဉ့်အခါ၌လည်းကောင်း အလှူခံဖုန်းတောင်း ယာစကာသည်အကယ်၍ လာငြားအံ့။ အလိုရှိတိုင်းသော ဥစ္စာကို ရ၍ ပြည့်သော လက်ရှိ လျက်သာလျှင် သွားရ၏။</p>
<p><span class="paragraph">၃၄</span>။ ငါသည် ဤသို့ သဘောရှိသော အလှူကြီးကို အသက်ရှိသမျှ ကာလပတ်လုံး ပေး လှူခဲ့၏၊ ငါသည် ဥစ္စာကို မနှစ်သက်၍ ပေးလှူသည်လည်း မဟုတ်၊ ငါ့ထံ၌ ဥစ္စာကို စုဆောင်းထားခြင်းမရှိသည်လည်း မဟုတ်။</p>
<p><span class="paragraph">၃၅</span>။ ဥပမာအားဖြင့် ရောဂါဖြင့် နာကျင်သူမည်သည် ရောဂါမှ လွတ်မြောက်ခြင်းငှါ ဥစ္စာ ဖြင့်ဆေးဆရာကို ရောင့်ရဲစေလျက် ရောဂါမှ လွတ်မြောက်သကဲ့သို့-</p>
<p><span class="paragraph">၃၆</span>။ ထို့အတူပင် (အလှူခံ၏ အလိုဆန္ဒကို) အကြွင်းမဲ့ ပြည့်စေရန် သိသော ငါသည် အလှူခံဖုန်းတောင်းယာစကာတို့၏ ယုတ်လျော့သော စိတ် (အလို) ကို ပြည့်စေလျက် တွယ် တာကပ်ငြိမှု မရှိ, တောင့်တမှုမရှိဘဲ သမ္မာသမ္ဗောဓိဉာဏ်သို့ ရောက်ခြင်းငှါသာ လှူဖွယ်ကို ပေးလှူ၏။ ။</p>
<p class="ending">လေးခုမြောက် မဟာသုဒဿနစရိယ 'မဟာသုဒဿနစကြဝတေးမင်းအကျင့်' ပြီး၏။</p>
--
<h2 class="not_toc">၅-မဟာဂေါဝိန္ဒစရိယ</h2>
<h2>(မဟာဂေါဝိန္ဒပုဏ္ဏား အကျင့်)</h2>
<p><span class="paragraph">၃၇</span>။ နောက်တစ်မျိုးသော် ကား အကြင်အခါ၌ ငါသည် ခုနစ်ပြည်ထောင်သော မင်းတို့၏ ပုရောဟိတ်ဖြစ်၍ဇမ္ဗူဒိပ်မင်းအားလုံးတို့သည် ပူဇော်အပ်သော မဟာဂေါဝိန္ဒပုဏ္ဏား ဖြစ်ခဲ့၏။</p>
<p><span class="paragraph">၃၈</span>။ ထိုအခါ ခုနစ်ပြည်ထောင်တို့ ၌ ငါ၏ အလို့ငှါ အကြင်လက်ဆောင်သည် ဖြစ်၏၊ ထိုလက်ဆောင်ဥစ္စာဖြင့် ငါသည် (တစ်စုံတစ်ဦးကမျှ) မလှုပ်ချောက်ချားနိုင်သည့် သမုဒ္ဒရာနှင့် တူသောအလှူကြီးကို ပေးလှူ၏။</p>
<p><span class="paragraph">၃၉</span>။ ငါသည် ဥစ္စာစပါးကို မနှစ်သက်သည်လည်း မဟုတ်၊ ငါ့ထံ၌လည်း ဥစ္စာကိုစုဆောင်းခြင်းမရှိသည်လည်း မဟုတ်၊ ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် မြတ်သောဥစ္စာကို ငါ ပေးလှူ၏။ ။</p>
<p class="ending">ငါးခုမြောက် မဟာဂေါဝိန္ဒစရိယ 'မဟာဂေါဝိန္ဒပုဏ္ဏားအကျင့်' ပြီး၏။</p>
<h2 class="not_toc">၆-နိမိရာဇစရိယ</h2>
<h2>(နိမိမင်း အကျင့်)</h2>
<p><span class="paragraph">၄၀</span>။ နောက်တစ်မျိုးသော် ကား အကြင်အခါ၌ ငါသည် မိထိလာမြို့တော်မြတ်၌ ပညာရှိသူ ဖြစ်၍ (မိမိသူတစ်ပါး နှစ်ဦးသားတို့၏) ကောင်းမှုကို အလိုရှိသော နိမိမည်သော မင်းကြီး ဖြစ်ခဲ့၏။</p>
<p><span class="paragraph">၄၁</span>။ ထိုအခါ ငါသည် မုခ်လေးခုရှိသော လေးဆောင်တွဲဇရပ်ကို ဖန်ဆင်းပြုလုပ်စေပြီးလျှင် ထိုဇရပ်၌သား, ငှက်, လူစသည်တို့အား အလှူကို ဖြစ်စေခဲ့၏။</p>
<p><span class="paragraph">၄၂</span>။ အဝတ်ကိုလည်းကောင်း၊ အိပ်ရာကိုလည်းကောင်း၊ ထမင်းကိုလည်းကောင်း၊ အဖျော်ကိုလည်းကောင်း၊ ဘောဇဉ် (ငါးပါး) ကိုလည်းကောင်း (အသက်ထက်ဆုံး) မပြတ်ပြုလုပ်၍ အလှူကြီးကိုဖြစ်စေခဲ့၏။</p>
<p><span class="paragraph">၄၃</span>။ ဥပမာသော် ကား ဥစ္စာဟူသော အကြောင်းကြောင့် အရှင်ကို ဆည်းကပ်သော သူခစားသည် ကိုယ်, နှုတ်, စိတ်ဖြင့် နှစ်သက်ဖွယ်ကိုသာလျှင် ရှာဖွေသကဲ့သို့-၄၄။ ထို့အတူပင် ငါသည် အလုံးစုံသော ဘဝ၌ အရဟတ္တမဂ်ဉာဏ်ကြောင့် ဖြစ်သော သဗ္ဗညုတဉာဏ်ကိုရှာဖွေအံ့၊ ငါသည် သတ္တဝါတို့ကို ပေးလှူခြင်းဖြင့် ရောင့်ရဲစေ၍ မြတ်သော ဗောဓိဉာဏ်ကိုလိုလားတောင့်တခဲ့၏။ ။</p>
<p class="ending">ခြောက်ခုမြောက် နိမိရာဇစရိယ 'နိမိမင်းအကျင့်' ပြီး၏။</p>
--
<h2 class="not_toc">၇-စန္ဒကုမာရစရိယ</h2>
<h2>(စန္ဒကုမာရမင်းသား အကျင့်)</h2>
<p><span class="paragraph">၄၅</span>။ နောက်တစ်မျိုးသော် ကား အကြင်အခါ၌ ငါသည် ပုပ္ဖဝတီမြို့၌ ဧကရာဇ်မင်း၏သား စန္ဒ (ကုမာရ)့အမည်ရှိသော မင်းသား ဖြစ်၏။</p>
<p><span class="paragraph">၄၆</span>။ ထိုအခါ ယဇ်ပူဇော်ခြင်းမှ လွတ်မြောက်သော ငါသည် ယဇ်တွင်းမှ ထွက်မြောက် လတ်သော် ထိတ်လန့်ခြင်းကို ဖြစ်စေ၍ အလှူ ကြီးကို ဖြစ်စေခဲ့၏။</p>
<p><span class="paragraph">၄၇</span>။ ငါသည် အလှူခံတို့ကို မလှူရဘဲ ငါးညဉ့်, ခြောက်ညဉ့်တို့ပတ်လုံးသော် လည်း သောက်ဖွယ်ကိုလည်းမသောက်၊ ခဲဖွယ်ကိုလည်း မခဲ၊ စားဖွယ်ကိုလည်း မစား။</p>
<p><span class="paragraph">၄၈</span>။ ဥပမာသော် ကား ကုန်သည်မည်သည် ရောင်းအပ်သော ဘဏ္ဍာစုဆောင်းခြင်းကို ပြု၍အကြင်အရပ်၌ အမြတ်ရခြင်း များ၏၊ ထိုအရပ်သို့ ရောင်းအပ်သော ဘဏ္ဍာကို ဆောင် သကဲ့သို့-</p>
<p><span class="paragraph">၄၉</span>။ ထို့အတူပင် မိမိစားအပ်သော ထမင်းမှလည်း သူတစ်ပါးတို့အား လှူခြင်းသည် များသောအကျိုးရှိ၏၊ ထို့ကြောင့် သူတစ်ပါးအား ပေးလှူခြင်းသည် အရာမကသော အဖို့ အစု (အကျိုးအာနိသင်) ရှိသည်ဖြစ်လတ္တံ့။</p>
<p><span class="paragraph">၅၀</span>။ ငါသည် ဤအကျိုးထူးကို သိ၍ ဘဝကြီးငယ်၌ အလှူကို ပေးလှူ၏၊ သမ္မာ သမ္ဗောဓိဉာဏ်သို့ဆိုက်ရောက်ခြင်းငှါ ငါသည် အလှူပေးခြင်းမှ နောက်မဆုတ်။ ။</p>
<p class="ending">ခုနစ်ခုမြောက် စန္ဒကုမာရစရိယ 'စန္ဒကုမာရမင်းသားအကျင့်' ပြီး၏။</p>
--
<h2 class="not_toc">၈-သိဝိရာဇစရိယ</h2>
<h2>(သိဝိမင်းအကျင့်)</h2>
<p><span class="paragraph">၅၁</span>။ ငါသည် အရိဋ္ဌအမည်ရှိသော မြို့၌ သိဝိမည်သော မင်း ဖြစ်ခဲ့၏၊ ထိုအခါ ငါသည် မြတ်သောပြာသာဒ်၌ ထိုင်နေ၍ ဤသို့ ကြံစည်ခဲ့၏-</p>
<p><span class="paragraph">၅၂</span>။ ငါ မပေးလှူဖူးသေးသော လူ၌ဖြစ်သော တစ်စုံတစ်ခုသော အလှူသည် မရှိ၊ အကြင်သူသည် ငါ၏မျက်စိကိုမူလည်း တောင်းလာငြားအံ့၊ ငါသည် ထိုသူအား (မျက်စိကို ထုတ်၍) တုန်လှုပ်ခြင်းမရှိဘဲပေးလှူအံ့၊ (ဤသို့ ကြံစည်၏)။</p>
<p><span class="paragraph">၅၃</span>။ နတ်တို့ကို အစိုးရသော သိကြားမင်းသည် ငါ၏ အကြံအစည်ကို သိ၍ နတ် ပရိသတ်၌ထိုင်နေလျက် ဤစကားကို မိန့်ဆို၏-</p>
<p><span class="paragraph">၅၄</span>။ တန်ခိုးကြီးသော သိဝိမင်းသည် မြတ်သော ပြာသာဒ်၌ ထိုင်နေလျက် အမျိုးမျိုး သော အလှူကိုကြံစည်လတ်သော် ထိုသိဝိမင်းသည် မလှူဖူးသော အလှူကို မမြင်ချေ။</p>
<p><span class="paragraph">၅၅</span>။ ဤအကြံအစည်သည် မှန်သလော၊ မမှန်သလော။ ယခု ထိုအကြံအစည်ကို စူးစမ်း အံ့၊ ထိုသိဝိမင်း၏ စိတ်ကို သိရရုံတစ်မုဟုတ်မျှ ဆိုင်းငံ့ကုန်လော့ (ဟု မိန့်ဆို၏)။</p>
<p><span class="paragraph">၅၆</span>။ သိကြားမင်းသည် ဆံပင်ဖြူသော ဦးခေါင်းရှိသည် အရေတွန့်သော ကိုယ်ရှိသည် ဖြစ်လျက်တုန်တုန်ရီရီ အိုနာဖြင့် နှိပ်စက်သော သူကန်းအသွင် ရှိသည်ဖြစ်၍သာလျှင် မင်းကြီးသို့ ချဉ်းကပ်လေ၏။</p>
<p><span class="paragraph">၅၇</span>။ ထိုအခါ သိကြားမင်းသည် လက်ဝဲ, လက်ယာ လက်မောင်းနှစ်ဖက်ကို မြှောက်၍ ဦးခေါင်း၌လက်အုပ်ချီပြီးလျှင် ဤစကားကို လျှောက်ဆို၏-</p>
<p><span class="paragraph">၅၈</span>။ တိုင်းနိုင်ငံကို တိုးပွါးစေတတ်သော တရားစောင့်သော မင်းကြီး အရှင်မင်းကြီးကို တောင်းပန်ပါ၏၊ အရှင်မင်းကြီး၏ ''အလှူ၌ မွေ့လျော်၏'ဟူသော ကျော်စောသံသည် နတ် လူတို့၌ ပျံ့နှံ့လျက် ရှိပါ၏။</p>
<p><span class="paragraph">၅၉</span>။ မင်းကြီး အကျွန်ုပ်အား ဆောင်ကြောင်းဖြစ်သော မျက်စိနှစ်လုံးတို့သည် ကန်းပါကုန်၏၊ ကွယ်ပါကုန်၏၊ အကျွန်ုပ်အား မျက်စိတစ်လုံးကို လှူပါလော့၊ အရှင်မင်းကြီးလည်း (မျက်စိ) တစ်လုံးဖြင့်မျှတတော်မူပါလော့ (ဟု လျှောက်ဆို၏)။</p>
<p><span class="paragraph">၆၀</span>။ ငါသည် ထိုသိကြားမင်း၏ စကားကို ကြားရသော် ရွှင်လန်းတက်ကြွ ဝမ်းမြောက် သောစိတ်ရှိသည်ဖြစ်၍ လက်အုပ်ချီပြီးလျှင် ဤစကားကို ဆို၏-</p>
<p><span class="paragraph">၆၁</span>။ ငါသည် ယခုပင် ကြံစည်၍ ပြာသာဒ်မှ ဤနေရာသို့ လာခဲ့၏၊ သင်သည် ငါ၏ စိတ်ကို သိ၍မျက်စိကို တောင်းရန် လာသော သူ ဖြစ်ပေ၏။</p>
<p><span class="paragraph">၆၂</span>။ ငါ၏ စိတ်အလိုသည် ဪ ပြည့်စုံလေပြီ၊ ငါ၏ အကြံအစည်သည် ဪ ပြည့် လေပြီ၊ ယနေ့ငါသည် ရှေး၌ မလှူခဲ့ဖူးသေးသော မြတ်သော အလှူကို အလှူခံတို့အား ပေးလှူပေအံ့ (ဟု ပြောဆို၏)။</p>
<p><span class="paragraph">၆၃</span>။ သိဝကမည်သော ဆေးသမား လာလော့၊ ထလော့၊ မနှေးကွေးလင့်၊ မတုန်လှုပ် လင့်။ ငါ၏မျက်စိနှစ်လုံးကို ခွါထုတ်၍ အလှူခံအား လှူလော့ (ဟု ဆို၏)။</p>
--
<p><span class="paragraph">၆၄</span>။ ထိုအခါ ငါ၏ စကားကို လိုက်နာတတ်သော ထိုသိဝက ဆေးသမားသည် ငါတိုက်တွန်းအပ်သည်ဖြစ်၍ 'ထန်းသီးဆံနှစ်ကို နုတ်သကဲ့သို့' ငါ၏ မျက်စိနှစ်လုံးတို့ကို ထုတ် နုတ်၍အလှူခံအား ပေးလှူလေ၏။</p>
<p><span class="paragraph">၆၅</span>။ ငါသည် မျက်စိတို့ကို ပေးလှူရန် ထုတ်ဆဲအခါ၌လည်းကောင်း၊ လှူဆဲအခါ၌လည်းကောင်း၊ လှူပြီးသော အခါ၌လည်းကောင်း သမ္မာသမ္ဗောဓိဉာဏ်၏ အကြောင်းကြောင့်သာလျှင် စိတ်၏ဖောက်ပြန်ပြောင်းလွှဲခြင်းသည် မရှိ။</p>
<p><span class="paragraph">၆၆</span>။ ငါသည် မျက်စိနှစ်လုံးတို့ကို မချစ်မနှစ်သက်သည် မဟုတ်ပေ၊ ငါသည် မိမိကိုယ်ကိုမချစ်မနှစ်သက်သည် မဟုတ်ပေ၊ ထို့ထက် ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့်ငါသည် မျက်စိကို ပေးလှူခဲ့၏။ ။</p>
<p class="ending">ရှစ်ခုမြောက် သိဝိရာဇစရိယ 'သိဝိမင်းအကျင့်' ပြီး၏။</p>
<h2 class="not_toc">၉-ဝေဿန္တရစရိယ</h2>
<h2>(ဝေဿန္တရမင်းအကျင့်)</h2>
<p><span class="paragraph">၆၇</span>။ အကြင်ဖုဿတီမည်သော မင်းသမီးသည် ငါ၏ မယ်တော် ဖြစ်လေ၏၊ ထိုမင်းသမီး သည်အတိတ်ဘဝတို့ ၌ သိကြားမင်း၏ ချစ်မြတ်နိုးအပ်သော မိဖုရား ဖြစ်လေ၏။</p>
<p><span class="paragraph">၆၈</span>။ ထိုမိဖုရား၏ အသက်ကုန်ခါနီးသည်ကို သိ၍ သိကြားမင်းသည် ''မိဖုရားမြတ် သင်သည် အကယ်၍အလိုရှိမူ သင့်အား ဆုဆယ်ပါးတို့ကို ငါ ပေးအံ့''ဟု ဤစကားကို ဆို၏။</p>
<p><span class="paragraph">၆၉</span>။ ဤသို့ ဆိုလတ်သော် ထိုမိဖုရားသည်လည်း သိကြားမင်းအား တစ်ဖန် ဤစကား ကို ဆို၏-အကျွန်ုပ်အား အဘယ်အပြစ်ရှိပါသနည်း၊ အကျွန်ုပ်သည် အရှင်၏ မချစ်မနှစ် သက်အပ်သူ ဖြစ်ပါသလော၊ 'လေသည် သစ်ပင်ကို ရွေ့ရှားစေသကဲ့သို့' အကျွန်ုပ်ကို ပျော်မွေ့ဖွယ်ဌာနမှ ရွေ့စေလိုပါသလော။</p>
<p><span class="paragraph">၇၀</span>။ ဤသို့ ဆိုလတ်သော် ထိုသိကြားမင်းသည်လည်း တစ်ဖန် ထိုမိဖုရားအား ဤ စကားကို ဆို၏-သင်သည် မကောင်းမှုကို ပြုအပ်သည်လည်း မဟုတ်၊ သင်သည် ငါ၏ မချစ်မနှစ်သက်အပ်သူလည်းမဟုတ်။</p>
<p><span class="paragraph">၇၁</span>။ သင်၏ အသက်သည် ဤမျှလောက်သာ ရှိ၍ စုတေအံ့သော အခါသည် ဖြစ်တော့ အံ့၊ ငါသည်ပေးအပ်သော ဆုမြတ်ဆယ်ပါးတို့ကို ခံယူပါလော့။</p>
<p><span class="paragraph">၇၂</span>။ သိကြားမင်း ပေးအပ်ပြီးသော ဆုရှိသော ထိုမိဖုရားသည် နှစ်သက်ရွှင်လန်း ဝမ်းမြောက်သည်ဖြစ်၍ငါ့ကို အတွင်းပြုလျက် ဆုဆယ်ပါးတို့ကို ခံယူ၏။</p>
<p><span class="paragraph">၇၃</span>။ ထိုဖုဿတီမိဖုရားသည် ထိုတာဝတိံ သာဘုံမှ စုတေလတ်သော် မင်းမျိုး၌ ဖြစ် လေ၏၊ ဇေတုတ္တရာမြို့၌ သဉ္ဇယ (သိဉ္ဇည်း) မင်းနှင့် ပေါင်းဖက်လေ၏။</p>
--
<p><span class="paragraph">၇၄</span>။ အကြင်အခါ၌ ငါသည် ချစ်လှစွာသော မယ်တော် ဖုဿတီမိဖုရား၏ ဝမ်းသို့ သက် ဝင်၏၊ ထိုအခါ ငါ၏ မယ်တော်သည် ငါ၏ တန်ခိုးကြောင့် အခါခပ်သိမ်း အလှူ၌ မွေ့လျော်သူ ဖြစ်၏။</p>
<p><span class="paragraph">၇၅</span>။ ဥစ္စာမရှိသူ၊ အနာရောဂါ နှိပ်စက်သူ၊ အိုမင်းသူ၊ သူတောင်းစား၊ ခရီးသွား၊ ရဟန်း၊ ပုဏ္ဏား၊ စည်းစိမ်ဥစ္စာ ပျက်စီးကုန်ခန်းသူ၊ ဥစ္စာ မသိမ်းဆည်းသူတို့၌ အလှူကို ပေးလှူလေ၏။</p>
<p><span class="paragraph">၇၆</span>။ ဖုဿတီမိဖုရားသည် ငါ့ကို ဆယ်လတို့ပတ်လုံး လွယ်ခဲ့ရ၍ မြို့ကို လက်ယာရစ် လှည့်လည်ခြင်းကိုပြုလတ်သော် ကုန်သည်တို့၏ ခရီးအလယ်၌ ငါ့ကို မွေးဖွားလေ၏။</p>
<p><span class="paragraph">၇၇</span>။ ငါ၏ အမည်သည် မယ်တော်ဘက်မှ လာသော အမည်လည်း မဟုတ်၊ ခမည်း တော်ဘက်မှလာသော အမည်လည်း မဟုတ်၊ ကုန်သည်တို့၏ သွားရာ လမ်းခရီး၌ မွေးဖွား သူ ဖြစ်၏၊ ထို့ကြောင့်''ဝေဿန္တရ''ဟူသော အမည် ဖြစ်လေ၏။</p>
<p><span class="paragraph">၇၈</span>။ အကြင်အခါ ငါသည် မွေးဖွားသည်မှ ရှစ်နှစ်အရွယ် သူငယ်ဖြစ်၏၊ ထိုအခါ ပြာသာဒ်ထက်၌ထိုင်လျက် အလှူကို ပေးလှူရန် ကြံစည်ခဲ့၏။</p>
<p><span class="paragraph">၇၉</span>။ တစ်စုံတစ်ယောက်သော သူသည် ငါ့ကို အကယ်၍ တောင်းလာငြားအံ့၊ ငါသည် ငါ၏နှလုံးကိုလည်းကောင်း၊ မျက်စိကိုလည်းကောင်း၊ အသားကိုလည်းကောင်း၊ အသွေးကို လည်းကောင်း (ထုတ်၍) လှူလို၏။ (ငါ၏) ကိုယ်ကိုလည်း ကျွန်အဖြစ်ဖြင့် ပြောကြား၍ လှူ လို၏။</p>
<p><span class="paragraph">၈၀</span>။ ငါသည် မတုန်မလှုပ် မတွန့်မတိုသော သဘောမှန်ကို ကြံစည်စဉ် ထိုအခါ မြင်းမိုရ်တောင်တည်းဟူသော ဦးဆောက်ပန်းရှိသော မြေကြီးသည် တုန်လှုပ်လေ၏။</p>
<p><span class="paragraph">၈၁</span>။ ငါသည် လခွဲတိုင်းလခွဲတိုင်း တစ်ဆယ့်ငါးရက် လပြည့်ဥပုသ်နေ့ဝယ် ပစ္စယ ဆင်တော်ကို တက်စီး၍အလှူကို လှူရန် (အလှူဇရပ်သို့) ချဉ်းကပ်ခဲ့၏။</p>
<p><span class="paragraph">၈၂</span>။ ကလိင်္ဂတိုင်းနိုင်ငံမှ ပုဏ္ဏားတို့သည် ငါ့ထံသို့ လာရောက်ကုန်၏၊ ဘုန်းကျက်သရေ နှင့် ပြည့်စုံသောမင်္ဂလာဆင်တော်ဟု သမုတ်အပ်သော ဆင်တော်ကို ငါ့အား တောင်းကုန်၏။</p>
<p><span class="paragraph">၈၃</span>။ မင်းကြီး အကျွန်ုပ်တို့၏ ဇနပုဒ်သည် မိုးရွာခြင်းမရှိသည်ဖြစ်၍ ကြီးစွာ ငတ်မွတ် ခြင်းတည်းဟူသောဒု ဗ္ဘိက္ခန္တရကပ် ဆိုက်ရောက်နေပါ၏၊ အလုံးစုံ ဖြူ၍ ဆင်တို့တွင် အမြတ် ဆုံး ဖြစ်သောဆင်တော်မြတ်ကို လှူပါလော့ဟု တောင်းကုန်၏။</p>
<p><span class="paragraph">၈၄</span>။ ပုဏ္ဏားတို့သည် ငါ့အား အကြင်ဝတ္ထုကို တောင်းကုန်၏၊ ထိုဝတ္ထုကို ငါသည် ပေး လှူအံ့၊ တုန်လှုပ်လိမ့်မည် မဟုတ်၊ ငါသည် ထင်ရှားရှိသော ဝတ္ထုကို မလျှို့ဝှက်၊ ငါ၏ စိတ်သည် ပေးလှူခြင်း၌မွေ့လျော်၏။</p>
<p><span class="paragraph">၈၅</span>။ ထိုရောက်လာသော အလှူခံတို့ကို ပယ်ခြင်းသည် ငါ့အား မသင့်လျော်ချေ၊ ဒါန ပါရမီကိုဆောက်တည်ခြင်းသည် ငါ့အား မပျက်စီးပါစေလင့်၊ ငါသည် မြတ်သော ဆင်ကို ပေးလှူအံ့ (ဟုကြံစည်၍) -</p>
<p><span class="paragraph">၈၆</span>။ ဆင်ကို နှာမောင်း၌ ကိုင်လျက် ရတနာဖြင့် ပြီးသော ကရားဖြင့် ရေကို (ပုဏ္ဏား တို့၏) လက်၌သွန်းလောင်း၍ ဆင်ကို ပုဏ္ဏားတို့အား ပေးလှူ၏။</p>
<p><span class="paragraph">၈၇</span>။ အလုံးစုံ ဖြူသော ဆင်တော်မြတ်ကို ပေးလှူလတ်သော် ထိုအခါ ၌လည်း မြင်းမိုရ်တောင်တည်းဟူသော ဦးဆောက်ပန်းရှိသော မြေကြီးသည် နောက်တစ်ဖန် တုန်လှုပ်လေ၏။</p>
<p><span class="paragraph">၈၈</span>။ ထိုဆင်တော်ကို လှူခြင်းကြောင့် သိဝိပြည်သူတို့သည် အမျက်ထွက်ကုန်၍ စည်းဝေး ကြပြီးလျှင် ဝင်္ကတောင်သို့ သွားလော့ဟု မိမိတို့နိုင်ငံမှ နှင်ထုတ်ကြကုန်၏။</p>
--
<p><span class="paragraph">၈၉</span>။ ထိုသိဝိပြည်သူတို့ နှင်ထုတ်ကုန်သည်ရှိသော် (ငါသည်) မတုန်မလှုပ် မတွန့် မတို သောအလှူကြီးကို ပေးလှူရန် တစ်ခုသော ဆုကို တောင်းပန်၏။</p>
<p><span class="paragraph">၉၀</span>။ သိဝိပြည်သူအားလုံးတို့သည် ငါ တောင်းပန်အပ်သည်ဖြစ်၍ ငါ့အား ဆုတစ်ပါးကို ပေးကုန်၏၊ ထိုအခါ ငါသည် အစုံသော အလှူစည်ကို ကြွေးကြော်တီးခတ်စေ၍ အလှူကြီးကို ပေးလှူ၏။</p>
<p><span class="paragraph">၉၁</span>။ ထိုသို့ ပေးလှူလတ်သော် အလှူကြောင့် ဤမင်းကို နှင်ထုတ်ကုန်၏၊ ဤမင်းသည် ယခုတစ်ဖန်အလှူကို လှူပြန်၏ဟု အလှူပေးရာ အရပ်၌ အုတ်အုတ်ကျက်ကျက် ကြောက် မက်ဖွယ် ကြီးစွာသော အသံသည် ဖြစ်လေ၏။</p>
<p><span class="paragraph">၉၂</span>။ ထိုအခါ ငါသည် ဆင်ကိုလည်းကောင်း၊ မြင်းတို့ကိုလည်းကောင်း၊ ရထားတို့ကို လည်းကောင်းပေးလှူ၍ ကျွန်မိန်းမ, ကျွန်ယောက်ျား, နွား, ဥစ္စာဟူသော ကြီးစွာသော အလှူ ကို ပေးလှူပြီးလျှင် မြို့မှထွက်ခဲ့၏။</p>
<p><span class="paragraph">၉၃</span>။ ငါသည် မြို့မှ ထွက်၍ ပြန်လှည့်ကြည့်ရှုသော အခါ၌လည်း မြင်းမိုရ်တောင်တည်းဟူသောဦးဆောက်ပန်းရှိသော မြေကြီးသည် တုန်လှုပ်လေ၏။</p>
<p><span class="paragraph">၉၄</span>။ (ရထားတပ်သော) မြင်းလေးစီးကိုလည်းကောင်း၊ ရထားကိုလည်းကောင်း (ပုဏ္ဏား တို့အား) ပေးလှူပြီးလျှင် နောက်လိုက်မပါ တစ်ကိုယ်တည်းသာဖြစ်သော ငါသည် လမ်းလေးခွ ဆုံ၌ ရပ်လျက်မဒ္ဒီမိဖုရားအား ဤစကားကို ပြောဆို၏-</p>
<p><span class="paragraph">၉၅</span>။ မဒ္ဒီ ဤကဏှာဇိန်သည် ညီမငယ်ဖြစ်၍ ပေါ့၏၊ သင်သည် ကဏှာဇိန်ကို ချီလော့၊ ဇာလီကားအစ်ကိုဖြစ်၍ လေး၏၊ ငါသည် ဇာလီကို ချီမည်။</p>
<p><span class="paragraph">၉၆</span>။ မဒ္ဒီသည် ပဒုမ္မာကြာ, ပုဏ္ဍရိက်ကြာနှင့် တူသော ကဏှာဇိန်ကို ချီ၏၊ ငါသည် ရွှေရုပ်နှင့် တူသောဇာလီမင်းသားကို ချီ၏။</p>
<p><span class="paragraph">၉၇</span>။ ပူဇော်အပ်သော အမျိုးဖြစ်၍ နူးညံ့သိမ်မွေ့သည့် မင်းမျိုး ဖြစ်ကုန်သော ငါတို့ လေးဦးသားတို့သည်မညီညွတ်သောမြေ, ညီညွတ်သော မြေကို နင်းကုန်လျက် ဝင်္ကတောင် သို့ သွားကြကုန်၏။</p>
<p><span class="paragraph">၉၈</span>။ အကြင်သူတို့သည် လမ်းအနီး၌လည်းကောင်း၊ ခရီးရင်ဆိုင်၌လည်းကောင်း လာကြကုန်၏။ ထိုသူတို့အား ''ဝင်္ကန္တတောင်သည် အဘယ်မှာနည်း''ဟု ငါတို့သည် လမ်းခရီးကို မေးမြန်းရကုန်၏။</p>
<p><span class="paragraph">၉၉</span>။ ထိုသူတို့သည် ထိုလမ်းခရီး၌ ငါတို့ကို တွေ့မြင်ကုန်သော် ''ဝင်္ကန္တတောင်သည် ဝေးလှ၏'ဟုသနားသော အသံကို မြွက်ဆိုကြကုန်၏၊ ထိုသူတို့သည် (သနားခြင်းကြောင့် ဖြစ်သော) ဆင်းရဲဝေဒနာကိုခံစားကြရကုန်၏။</p>
<p><span class="paragraph">၁၀၀</span>။ သူငယ်ဖြစ်သော သားသမီးတို့သည် တောအုပ်ကြီး၌ အသီးရှိသော သစ်ပင်တို့ကို အကယ်၍တွေ့မြင်ကုန်အံ့၊ သူငယ်တို့သည် ထိုသစ်သီးတို့၏ အကြောင်းကြောင့် ငိုယိုကြကုန်၏။</p>
<p><span class="paragraph">၁၀၁</span>။ မြင့်တက်သော ကြီးကျယ်သော သစ်ပင်တို့သည် ငိုယိုနေသော သူငယ်တို့ကို မြင်သော် အလိုလိုပင် ညွတ်ကိုင်း၍ သူငယ်တို့သို့ ချဉ်းကပ်ကုန်၏။</p>
<p><span class="paragraph">၁၀၂</span>။ အလုံးစုံသော အင်္ဂါတို့ဖြင့် တင့်တယ်သော မဒ္ဒီမိဖုရားသည် မဖြစ်စဖူး ဖြစ်သောကြက်သီးမွေးညင်း ထစေနိုင်သော ဤအံ့ဩဖွယ်ကို တွေ့မြင်ရသည်ရှိသော် ကောင်းချီးကို ဖြစ်စေ၏။</p>
<p><span class="paragraph">၁၀၃</span>။ ဝေဿန္တရာမင်း၏ တန်ခိုးကြောင့် သစ်ပင်တို့သည် အလိုလိုပင် ညွတ်ကိုင်းကုန်၏၊ ဤသို့ဖြစ်ခြင်းသည် လောက၌ အံ့ဩဖွယ် ရှိပေစွ၊ မဖြစ်စဖူး ဖြစ်ပေစွ၊ ကြက်သီးမွေးညင်း ထဖွယ်ကောင်းလေစွ (ဟု ကောင်းချီးကို ဖြစ်စေ၏)။</p>
--
<p><span class="paragraph">၁၀၄</span>။ နတ်တို့သည် သူငယ်တို့ကို သနားကြသဖြင့် (ယူဇနာသုံးဆယ်) လမ်းခရီးကို ချုံး၍ ပေးကြကုန်၏၊ (ဇေတုတ္တရာပြည်မှ) ထွက်သော နေ့၌သာလျှင် စေတနိုင်ငံသို့ ဆိုက် ရောက်ကုန်၏။</p>
<p><span class="paragraph">၁၀၅</span>။ ထိုအခါ ဦးရီးတော်ဖြစ်ကြကုန်သော မင်းခြောက်သောင်းတို့သည် (စေတနိုင်ငံ၌) နေကုန်၏၊ အလုံးစုံသော မင်းတို့သည် လက်အုပ်ချီကုန်၍ ငိုယိုလျက် ချဉ်းကပ်လာကြကုန်၏။</p>
<p><span class="paragraph">၁၀၆</span>။ ထိုစေတနိုင်ငံ၌ စေတမင်းတို့နှင့်လည်းကောင်း၊ စေတမင်းသားတို့နှင့်လည်းကောင်းနှုတ်ဆက်စကား ပြောကြားပြီးသော် ထိုငါတို့သည် ထိုမြို့မှ ထွက်ခွါကုန်၍ ဝင်္က တောင်သို့သွားကြကုန်၏။</p>
<p><span class="paragraph">၁၀၇</span>။ သိကြားမင်းသည် တန်ခိုးကြီးသော ဝိသကြုံနတ်သားကို ခေါ်၍ သင်္ခမ်းကျောင်းကို ကောင်းစွာဆောက်လုပ်၍ ပျော်မွေ့ဖွယ်သော သစ်ရွက်မိုးကျောင်းကို ဖန်ဆင်းချေလော့ဟု စေလိုက်၏။</p>
<p><span class="paragraph">၁၀၈</span>။ သိကြားမင်း၏ စကားကို ကြားနာလျက် တန်ခိုးကြီးသော ဝိသကြုံနတ်သားသည်သင်္ခမ်းကျောင်းကို ကောင်းစွာ ဆောက်လုပ်၍ ပျော်မွေ့ဖွယ်သော သစ်ရွက်မိုးကျောင်းကို ဖန် ဆင်းလေ၏။</p>
<p><span class="paragraph">၁၀၉</span>။ လေးယောက်သား ငါတို့သည် ဝင်္ကတောင်ကြား၌ လူသူ ရောယှက်မရှိ တိတ် ဆိတ်သောတောအုပ်ကြီးသို့ သက်ဝင်၍ ထိုတောအုပ်ကြီးတွင် နေကြကုန်၏။</p>
<p><span class="paragraph">၁၁၀</span>။ ထိုအခါ ငါသည်လည်းကောင်း၊ မဒ္ဒီမိဖုရားသည်လည်းကောင်း၊ ဇာလီ, ကဏှာဇိန်နှစ်ဦးတို့သည်လည်းကောင်း အချင်းချင်း (တစ်ဦးကို တစ်ဦး) စိုးရိမ်ခြင်း (ဝမ်းနည်းပူး ဆွေးမှု) ကိုပယ်ဖျောက်ကုန်လျက် သင်္ခမ်းကျောင်း၌ နေကြကုန်၏။</p>
<p><span class="paragraph">၁၁၁</span>။ ငါသည် သင်္ခမ်းကျောင်း၌ မဆိတ်သုဉ်းသည်ကို ပြု၍ သားသမီးငယ်တို့ကို စောင့် ရှောက်လျက်တည်နေရ၏၊ ထိုမဒ္ဒီမိဖုရားသည် သစ်သီးကို ဆောင်၍ သုံးယောက်သား ငါတို့ကို ကျွေးမွေး၏။</p>
<p><span class="paragraph">၁၁၂</span>။ ငါသည် တောအုပ်ကြီး၌ နေစဉ် ခရီးသွားသူ ဇူဇကာပုဏ္ဏားသည် ငါ့ထံသို့ ချဉ်းကပ်လာ၏၊ ငါ၏ဇာလီ, ကဏှာဇိန် သားသမီးနှစ်ယောက်လုံးကို တောင်းလေ၏။</p>
<p><span class="paragraph">၁၁၃</span>။ တောင်းတတ်သော ဇူဇကာပုဏ္ဏား ချဉ်းကပ်လာသည်ကို မြင်ရသော် ငါ့အား ရွှင်လန်းခြင်းဖြစ်လေ၏၊ ထိုအခါ ငါသည် သားသမီးနှစ်ယောက်တို့ကို ကိုင်ငင်၍ ပုဏ္ဏား အား ပေးလှူခဲ့၏။</p>
<p><span class="paragraph">၁၁၄</span>။ အကြင်အခါ ဇူဇကာပုဏ္ဏားအား မိမိသားသမီးတို့ကို စွန့်လှူလတ်သော် ထိုအခါ ၌လည်းမြင်းမိုရ်တောင်တည်းဟူသော ဦးဆောက်ပန်းရှိသော မြေကြီးသည် တုန်လှုပ်လေ၏။</p>
<p><span class="paragraph">၁၁၅</span>။ တစ်ဖန်လည်း သိကြားမင်းသည် နတ်ပြည်မှ သက်ဆင်း၍ ပုဏ္ဏားအသွင် ဖန်ဆင်းလျက် ငါ့ထံသို့ လာပြီးလျှင် သီလရှိ၍ အရှင်သခင်၌ ရိုသေသော အကျင့်ရှိသော မဒ္ဒီမိဖုရားကို တောင်းလေ၏။</p>
<p><span class="paragraph">၁၁၆</span>။ ငါသည် ကြည်လင်သော စိတ်အကြံ ရှိသည်ဖြစ်၍ မဒ္ဒီကို လက်၌ ကိုင်လျက် ရေဖြင့် (ပုဏ္ဏား၏) လက်ခုပ်ကို ပြည့်စေပြီးလျှင် ထိုပုဏ္ဏားအား မဒ္ဒီကို ပေးလှူခဲ့၏။</p>
<p><span class="paragraph">၁၁၇</span>။ မဒ္ဒီမိဖုရားကို ပေးလှူလတ်သော် ကောင်းကင်၌ နတ် ဗြဟ္မာတို့သည် ဝမ်းမြောက် ကြကုန်၏၊ ထိုအခါ ၌လည်း မြင်းမိုရ်တောင်တည်းဟူသော ဦးဆောက်ပန်းရှိသော မြေကြီးသည် တုန်လှုပ်လေ၏။</p>
<p><span class="paragraph">၁၁၈</span>။ ဇာလီမင်းသားနှင့် သမီးကဏှာဇိန်ကိုလည်းကောင်း၊ အရှင်သခင်၌ ရိုသေသော အကျင့်ရှိသောမဒ္ဒီမိဖုရားကိုလည်းကောင်း စွန့်လွှတ်လှူဒါန်းသော ငါသည် သမ္မာသမ္ဗောဓိ ဉာဏ်၏အကြောင်းကြောင့်သာလျှင် တွန့်တိုဆုတ်နစ်သော စိတ်အကြံအစည် မဖြစ်ခဲ့ပေ။</p>
<p><span class="paragraph">၁၁၉</span>။ ငါသည် သားသမီးနှစ်ယောက်တို့ကို မချစ်သည် မဟုတ်၊ မဒ္ဒီမိဖုရားကို မချစ် သည်လည်းမဟုတ်၊ ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် ငါသည် ချစ်သော သားမယားတို့ကို ပေးလှူခဲ့၏။</p>
--
<p><span class="paragraph">၁၂၀</span>။ ထို့နောက် တစ်ဖန် တောအုပ်ကြီး၌ မယ်တော်ခမည်းတော်တို့နှင့် ပေါင်းဆုံရသော် သနားဖွယ်ငိုကြွေးကာ ချမ်းသာဆင်းရဲကို မေးမြန်းပြောဆိုလျက်-</p>
<p><span class="paragraph">၁၂၁</span>။ နှစ်ယောက်သော မယ်တော်ခမည်းတော်တို့၏ အထံသို့ အရှက်အကြောက်ဖြင့် လည်းကောင်း၊ လေးစားခြင်းဖြင့်လည်းကောင်း ချဉ်းကပ်၏။ ထိုအခါ ၌လည်း မြင်းမိုရ်တောင် တည်းဟူသောဦးဆောက်ပန်းရှိသော မြေကြီးသည် တုန်လှုပ်လေ၏။</p>
<p><span class="paragraph">၁၂၂</span>။ ထို့နောက် တစ်ဖန် ဆွေတော်မျိုးတော်တို့နှင့်တကွ တောအုပ်ကြီးမှ ထွက်ခဲ့ကြ၍ပျော်မွေ့ဖွယ်ကောင်းသော ပြည်မြတ်ဖြစ်သော ဇေတုတ္တရာမြို့တော်သို့ ဝင်လေ၏။</p>
<p><span class="paragraph">၁၂၃</span>။ ထိုနေ့၌ ရတနာခုနစ်ပါးမိုးတို့သည် ရွာသွန်းကုန်၏၊ သည်းစွာသော မိုးသည် ရွာချလေ၏၊ ထိုအခါ ၌လည်း မြင်းမိုရ်တောင်တည်းဟူသော ဦးဆောက်ပန်းရှိသော မြေကြီး သည် တုန်လှုပ်လေ၏။</p>
<p><span class="paragraph">၁၂၄</span>။ စိတ်စေတနာမရှိသော ဤမြေကြီးသည်လည်း ချမ်းသာဆင်းရဲကို မသိဘဲလျက် ငါ၏အလှူစွမ်းအားကြောင့် ခုနစ်ကြိမ်တိုင်တိုင် တုန်လှုပ်လေ၏။ ။</p>
<p class="ending">ကိုးခုမြောက် ဝေဿန္တရစရိယ 'ဝေဿန္တရာမင်းအကျင့်' ပြီး၏။</p>
<h2 class="not_toc">၁၀-သသပဏ္ဍိတစရိယ</h2>
<h2>(ယုန်ပညာရှိအကျင့်)</h2>
<p><span class="paragraph">၁၂၅</span>။ နောက်တစ်မျိုးသော် ကား ငါသည် အကြင်အခါ၌ မြက်, သစ်ရွက်, ဟင်းရွက်, ဟင်းသီးကိုစားတတ်သော သူတစ်ပါးကို ညှဉ်းဆဲခြင်းမှ ကြဉ်ရှောင်သော တော၌ လှည့်လည် ကျက်စားသောယုန်ငယ်ဖြစ်၏။</p>
<p><span class="paragraph">၁၂၆</span>။ ထိုအခါ မျောက်သည်လည်းကောင်း၊ မြေခွေးသည်လည်းကောင်း၊ ဖျံသည်လည်းကောင်း၊ ငါသည်လည်းကောင်း အနီးအပါး၌ တစ်ပေါင်းတည်း နေကြကုန်၏။ ညဉ့်, နံနက် တိုင်းဆည်းကပ်လာကြကုန်၏။</p>
<p><span class="paragraph">၁၂၇</span>။ ငါသည် ထိုသူတို့ကို ''အကုသိုလ်တို့ကို ကြဉ်ရှောင်ကုန်လော့၊ ကုသိုလ်တို့ကိုနှလုံးသွင်းကုန်လော့''ဟု ကုသိုလ်, အကုသိုလ်အမှု၌ ဆုံးမ၏။</p>
<p><span class="paragraph">၁၂၈</span>။ ဥပုသ်နေ့၌ လပြည့်သည်ကို မြင်၍ ယနေ့ကား ဥပုသ်နေ့တည်းဟု ထိုသုံးယောက် သောသူတို့အားထိုနေ့၌ (ကျင့်ဝတ်အစဉ်ကို) ပြောကြား၏။</p>
<p><span class="paragraph">၁၂၉</span>။ အလှူခံပုဂ္ဂိုလ်အား လှူရန် အလှူဝတ္ထုတို့ကို စီရင်ကြကုန်လော့၊ အလှူခံပုဂ္ဂိုလ်၌ အလှူဝတ္ထုကိုလှူ၍ ဥပုသ်ကို ကျင့်သုံးကုန်လော့ဟု ဆုံးမလေ၏။</p>
<p><span class="paragraph">၁၃၀</span>။ ထိုသူသုံးဦးတို့သည် ငါ၏ စကားကို ကောင်းပြီဟု ဆိုကုန်၍ စွမ်းအားရှိ သလောက်လှူဒါန်းဖွယ်ဝတ္ထုတို့ကို စီရင်ပြီးလျှင် အလှူခံပုဂ္ဂိုလ်ကို ရှာဖွေကြကုန်၏။</p>
--
<p><span class="paragraph">၁၃၁</span>။ ငါသည် ထိုင်နေ၍ အလှူခံပုဂ္ဂိုလ်အား လျောက်ပတ်သော လှူဒါန်းဖွယ်ဝတ္ထုကို ကြံစည်၏၊ အကယ်၍ ငါသည် အလှူခံပုဂ္ဂိုလ်ကို ရငြားအံ့၊ ငါ့အား အဘယ်မည်သော လှူဒါန်းဖွယ်ဝတ္ထုဖြစ်လတ္တံ့နည်း။</p>
<p><span class="paragraph">၁၃၂</span>။ ငါ့အား နှမ်းတို့သည်လည်းကောင်း၊ ပဲနောက်တို့သည်လည်းကောင်း၊ ပဲလွန်းတို့သည်လည်းကောင်း၊ ဆန်တို့သည်လည်းကောင်း၊ ထောပတ်သည်လည်းကောင်း မရှိကုန်။ ငါသည်မြက်ဖြင့် မျှတ၏၊ မြက်ကို လှူဒါန်းရန်လည်း မတတ်ကောင်း။</p>
<p><span class="paragraph">၁၃၃</span>။ အကယ်၍ တစ်စုံတစ်ဦးသော အလှူခံပုဂ္ဂိုလ်သည် ငါ၏ အထံသို့ ထမင်းအကျိုးငှါ လာအံ့၊ ငါသည် မိမိကိုယ်ကို လှူအံ့၊ ထိုအလှူခံပုဂ္ဂိုလ်သည် အချည်းနှီး မသွားရလတ္တံ့ (ဟု ကြံစည်၏)။</p>
<p><span class="paragraph">၁၃၄</span>။ သိကြားမင်းသည် ငါ၏ အကြံအစည်ကို သိ၍ ပုဏ္ဏားအသွင်ဖြင့် ငါ၏ အလှူကို စုံစမ်းခြင်းငှါ ငါ၏နေရာ (ချုံ) သို့ ချဉ်းကပ်လာ၏။</p>
<p><span class="paragraph">၁၃၅</span>။ ငါသည် ထိုပုဏ္ဏားအသွင် ဆောင်သော သိကြားမင်းကို မြင်ရသော် ကောင်းစွာနှစ်သက်သည်ဖြစ်၍ ဤစကားကို ဆို၏- (အသင်ပုဏ္ဏားသည်) အစာဟူသော အကြောင်း ကြောင့်ငါ့ထံသို့ ဆိုက်ရောက်ခြင်းသည် ကောင်းသည်သာ ဖြစ်၏။</p>
<p><span class="paragraph">၁၃၆</span>။ ယနေ့ သင့်အား ငါသည် ရှေး၌ မလှူခဲ့ဖူးသေးသော အလှူမြတ်ကို ပေးလှူအံ့၊ သင်သည်သီလဂုဏ်နှင့် ပြည့်စုံ၏၊ သူတစ်ပါးတို့ကို ညှဉ်းဆဲမှုသည် သင့်အား မသင့်လျော်။</p>
<p><span class="paragraph">၁၃၇</span>။ (ပုဏ္ဏား) လာလော့၊ အထူးထူးသော ထင်းတို့ကို စုရုံး၍ မီးကို ညှိမွှေးလော့၊ ငါသည်မိမိကိုယ်ကို ကျက်စေအံ့၊ သင်သည် ကျက်သော အသားကို စားရလတ္တံ့ (ဟု ဆို၏)။</p>
<p><span class="paragraph">၁၃၈</span>။ ထိုပုဏ္ဏားအသွင်ဆောင်သော သိကြားမင်းသည် ကောင်းပြီဟု ရွှင်သော စိတ်ရှိ သည်ဖြစ်၍အထူးထူးသော ထင်းတို့ကို စုရုံးလေ၏၊ အတွင်း၌ မီးကျီးစု ရှိသည်ကို ပြု၍ ကြီးစွာသော ထင်းပုံကိုပြုလေ၏။</p>
<p><span class="paragraph">၁၃၉</span>။ ထိုထင်းပုံ၌ လျင်မြန်စွာ ထိုမီးတောက် ကြီးမားလာအောင် မီးကို ညှိမွှေးလေ၏၊ ငါသည့်မြူမှုန့်ကပ်ရောက်သော ကိုယ်ကို ခါ၍ သင့်လျော်ရာ၌ ဝင်၏။</p>
<p><span class="paragraph">၁၄၀</span>။ အကြင်အခါ ထင်းပုံကြီးသည် တောက်လောင်လျက်ဟူးဟူးအသံ ဖြစ်၏၊ ထိုအခါ ငါသည်မီးလျှံတွင်းအလယ်သို့ ခုန်၍ ဆင်း၏။</p>
<p><span class="paragraph">၁၄၁</span>။ အေးသော ရေမည်သည် သက်ဝင်သူ တစ်စုံတစ်ယောက်အား ပူပန်ခြင်း, ပူလောင်ခြင်းကိုငြိမ်းစေသကဲ့သို့လည်းကောင်း၊ သာယာဖွယ် နှစ်သက်ဖွယ်ကို ပေးသကဲ့သို့ လည်းကောင်း-</p>
<p><span class="paragraph">၁၄၂</span>။ ထို့အတူပင် ထိုအခါ တောက်လောင်နေသော မီးသို့ ဝင်သော ငါ့အား အေးသော ရေကဲ့သို့အလုံးစုံသော ပူပန်ခြင်းကို ငြိမ်းစေ၏။</p>
<p><span class="paragraph">၁၄၃</span>။ ငါသည် အရေပါးကိုလည်းကောင်း၊ အရေထူကိုလည်းကောင်း၊ အသားကိုလည်းကောင်း၊ အကြောကိုလည်းကောင်း၊ အရိုးကိုလည်းကောင်း၊ ဟဒယဝတ္ထုကို ဖွဲ့သော နှလုံးသားကိုလည်းကောင်း၊ အလုံးစုံသော ကိုယ်ကိုလည်းကောင်း ပုဏ္ဏားအား အကြွင်းမဲ့ပေးလှူခဲ့၏။ ။</p>
<p class="ending">ဆယ်ခုမြောက် သသပဏ္ဍိတစရိယ 'ယုန်ပညာရှိအကျင့်' ပြီး၏။</p>
<p class="ending">ရှေးဦးစွာသော အကိတ္တိဝဂ် ပြီး၏။</p>
<p class="ending">ဒါနပါရမီ အကျယ်ညွှန်းပြခြင်း ပြီး၏။</p>
--
<p>၂-ဟတ္ထိနာဂဝဂ်</p>
<h2 class="not_toc">၁-မာတုပေါသကစရိယ</h2>
<h2>(အမိကို လုပ်ကျွေးသော သီလဝဆင်အကျင့်)</h2>
<p><span class="paragraph">၁</span>။ ငါသည် အကြင်အခါ တောအုပ်ကြီး၌ အမိကို လုပ်ကျွေးမွေးမြူသော ဆင် ဖြစ်၏၊ ထိုအခါ မြေပြင်၌ (သီလ) ဂုဏ်အားဖြင့် ငါနှင့် တူသော သူသည် မရှိ။</p>
<p><span class="paragraph">၂</span>။ တောမုဆိုးသည် တောအုပ်၌ ငါ့ကို တွေ့မြင်လတ်သော် မင်းအား လျှောက်ကြား လေ၏၊ မင်းကြီးသင်မင်းကြီးနှင့် ထိုက်တန်သော ဆင်သည် တောအုပ်၌ နေ၏။</p>
<p><span class="paragraph">၃</span>။ ထိုဆင်အား ကျုံးသွင်းခြင်းဖြင့် ဖမ်းယူရန် မလို။ ဆင်မဖြင့် အောင်းခြင်း၊ တွင်းချ ခြင်းဖြင့်လည်းဖမ်းယူရန် မလို။ နှာမောင်းကို ကိုင်သည်နှင့် တစ်ပြိုင်နက် အလိုလိုသာလျှင် ဤမြို့အရပ်သို့ လာလတ္တံ့ (ဟု ကြားလျှောက်၏)။</p>
<p><span class="paragraph">၄</span>။ မင်းသည်လည်း ထိုမုဆိုး၏ ထိုစကားကို ကြားရသော် နှစ်သက်သော စိတ်ရှိသည် ဖြစ်၍ ဆင်ကိုဆုံးမတတ်သော ကောင်းစွာ သင်ကြားပြီးသော လိမ္မာသော ဆင်ဆရာကို စေလွှတ်လေ၏။</p>
<p><span class="paragraph">၅</span>။ ဆင်ကို ဆုံးမတတ်သော ထိုဆင်ဆရာသည် တောအုပ်သို့ သွားသည်ရှိသော် ငါ့ကို အမိ၏အစားအစာ မျှတခြင်းအကျိုးငှါ ပဒုမ္မာကြာအိုင်၌ ကြာစွယ်နုတ်နေသည်ကို တွေ့မြင်၏။</p>
<p><span class="paragraph">၆</span>။ (ထိုဆင်ဆရာသည်) ငါ၏ သီလဂုဏ်ကို သိသဖြင့် လက္ခဏာကို စူစမ်းဆင်ခြင်၏၊ ချစ်သားလာလော့ဟု ဆို၍ ငါ၏ နှာေမောင်းကို ကိုင်လေ၏။</p>
<p><span class="paragraph">၇</span>။ ထိုအခါ ကိုယ်၌ အစဉ်တည်သော ငါ၏ ပြကတေ့အားသည် ယခုအခါ ဆင် တစ်ထောင်တို့၏အားနှင့် အညီအမျှတူ၏။</p>
<p><span class="paragraph">၈</span>။ အကယ်၍ ငါသည် ငါ့ကို ဖမ်းယူခြင်းငှါ ကပ်လာကုန်သော ထိုသူတို့အား အမျက် ထွက်ငြားအံ့၊ ထိုလူတို့၏ တစ်တိုင်းပြည်လုံးကိုလည်း ကြေမှုန့်စေရန် စွမ်းနိုင်သူ ဖြစ်၏။</p>
<p><span class="paragraph">၉</span>။ ထိုသို့ စွမ်းနိုင်သော် လည်း ငါသည် သီလပါရမီဖြည့်ခြင်းငှါ သီလကို စောင့်ရှောက် ထားသဖြင့် ငါ့ကိုဆင်ချည်တိုင်၌ ထည့်သွင်းသော် လည်း စိတ်၌ ဖောက်ပြန်ပြောင်းလွှဲခြင်းကို မပြုချေ။</p>
<p><span class="paragraph">၁၀</span>။ အကယ်၍ ထိုသူတို့သည် ငါ့ကို ထိုနေရာ၌ ပုဆိန်တို့ဖြင့်သော် လည်းကောင်း၊ လှံမ, မှိန်းတို့ဖြင့်သော် လည်းကောင်း ထိုးခုတ်နှိပ်စက်ကုန်ငြားအံ့။ ငါသည် ငါ၏ သီလကျိုးပျက်ခြင်း မှ့ကြောက်ခြင်းကြောင့် ထိုသူတို့အား အမျက်မထွက်လို။ ။</p>
<p class="ending">ရှေးဦးစွာသော မာတုပေါသကစရိယ 'အမိကို လုပ်ကျွေးသော သီလဝဆင်အကျင့်' ပြီး၏။</p>
--
<h2 class="not_toc">၂-ဘူရိဒတ္တစရိယ</h2>
<h2>(ဘူရိဒတ္တနဂါးမင်းအကျင့်)</h2>
<p><span class="paragraph">၁၁</span>။ နောက်တစ်မျိုးသော် ကား အကြင်အခါ ငါသည် တန်ခိုးကြီးသော ဘူရိဒတ္တနဂါး ဖြစ်၏၊ ထိုအခါဝိရူပက္ခနဂါးမင်းကြီးနှင့် နတ်ပြည်သို့ သွားခဲ့၏။</p>
<p><span class="paragraph">၁၂</span>။ ငါသည် ထိုနတ်ပြည်၌ စင်စစ် ချမ်းသာနှင့် ပြည့်စုံကုန်သော နတ်တို့ကို တွေ့မြင်ရ သော် ထိုနတ်ပြည်သို့ ရောက်ရန် အကျိုးငှါ သီလအကျင့်ကို ဆောက်တည်၏။</p>
<p><span class="paragraph">၁၃</span>။ ထိုအခါ ငါသည် ကိုယ်လက် သုတ်သင်ခြင်းကိစ္စကို ပြုပြီးလျှင် မျှတရုံမျှ အစာကို စား၍အင်္ဂါလေးပါးတို့ကို အဓိဋ္ဌာန်လျက် တောင်ပို့ထိပ်၌ အိပ်၏။</p>
<p><span class="paragraph">၁၄</span>။ အကြင်သူသည် အရေပါး, အရေထူဖြင့်လည်းကောင်း၊ အသားဖြင့်လည်းကောင်း၊ အကြောဖြင့်လည်းကောင်း၊ အရိုးတို့ဖြင့်လည်းကောင်း ဤအင်္ဂါတို့ဖြင့် ပြုဖွယ်ကိစ္စ ရှိ၏။ ထိုသူသည်ယူဆောင်ပါလော့၊ ပေးလှူသည်သာတည်း (ဟု ဆောက်တည်၍ အိပ်၏)။</p>
<p><span class="paragraph">၁၅</span>။ ပြုဖူးသော ကျေးဇူးကို မသိသော နေသာဒပုဏ္ဏားက ညွှန်ပြပြောဆိုအပ်သော အလမ္ပာယ်သည် ငါ့ကိုဖမ်းယူ၏၊ ပခြုပ်၌ ထည့်၍ ထိုထိုအရပ်၌ ကစားစေ၏။</p>
<p><span class="paragraph">၁၆</span>။ ပခြုပ်၌ ထည့်သော် လည်းကောင်း၊ လက်ဖြင့် ပြင်းစွာ ပုတ်ခတ်သော် လည်းကောင်း ငါ၏သီလကျိုးပျက်ခြင်းမှ ကြောက်ခြင်းကြောင့် ငါသည် အလမ္ပာယ်မြွေသမား၌ အမျက် မထွက်။</p>
<p><span class="paragraph">၁၇</span>။ မိမိ အသက်ကို စွန့်ခြင်းသည် ငါ့အား မြက်ပင်ထက် ပေါ့ပါးသေး၏၊ သီလကို လွန်ကျူးခြင်းသည်ငါ့အား 'မြေကြီးကို ခွါလှန်ရသကဲ့သို့' (ဝန်လေး၏)။</p>
<p><span class="paragraph">၁၈</span>။ ငါသည် အကြားမရှိ ဘဝတစ်ရာပတ်လုံး ငါ၏ အသက်ကို စွန့်လို၏၊ ငါသည် လေးကျွန်းလုံးတို့၏အကြောင်းကြောင့်လည်း သီလကို မပျက်စီးစေလို။</p>
<p><span class="paragraph">၁၉</span>။ စင်စစ်မူ ငါသည် သီလပါရမီဖြည့်ခြင်းငှါ သီလကို စောင့်ထားသဖြင့် ငါ့ကို ပခြုပ်၌ထည့်သွင်းသော် လည်း စိတ်၌ ဖောက်ပြန်ပြောင်းလွှဲခြင်းကို မပြုချေ။</p>
<p class="ending">နှစ်ခုမြောက် ဘူရိဒတ္တစရိယ 'ဘူရိဒတ္တနဂါးအကျင့်' ပြီး၏။</p>
--
<h2 class="not_toc">၃-စမ္ပေယျနာဂစရိယ</h2>
<h2>(စမ္ပေယျနဂါးမင်းအကျင့်)</h2>
<p><span class="paragraph">၂၀</span>။ နောက်တစ်မျိုးသော် ကား အကြင်အခါ ငါသည် တန်ခိုးကြီးသော စမ္ပေယျနဂါးမင်း ဖြစ်၏၊ ထိုအခါ၌လည်း တရားကို စောင့်သူ၊ သီလအကျင့်နှင့် ပြည့်စုံသူ ဖြစ်ခဲ့၏။</p>
<p><span class="paragraph">၂၁</span>။ ထိုအခါ၌လည်း ကုသိုလ်တရားကို ကျင့်လေ့ရှိသော ဥပုသ်ကျင့်သုံးသော ငါ့ကို မြွေဖမ်းသမားသည်ဖမ်းယူ၍ နန်းတော်တံခါး၌ ကစားစေ၏၊</p>
<p><span class="paragraph">၂၂</span>။ ထိုမြွေဖမ်းသမားသည် အညို, အရွှေ, အနီဟူသော အကြင်အကြင်အဆင်းကို ကြံစည်၏၊ ငါသည်ထိုမြွေဖမ်းသမား၏ စိတ်သို့ အစဉ်လိုက်လျက် ကြံစည်သော အဆင်းနှင့် တူသော အဆင်းရှိသည် ဖြစ်၏။</p>
<p><span class="paragraph">၂၃</span>။ ငါသည် ကုန်းကို ရေဖြစ်အောင် ပြုနိုင်၏၊ ရေကိုလည်း ကုန်းဖြစ်အောင် ပြုနိုင်၏၊ အကယ်၍ငါသည် ထိုမြွေဖမ်းသမားအား အမျက်ထွက်ငြားအံ့၊ တစ်ခဏဖြင့် ပြာဖြစ်အောင် ပြုနိုင်၏။</p>
<p><span class="paragraph">၂၄</span>။ ငါသည် အကယ်၍ စိတ်အလို လိုက်သည် ဖြစ်အံ့၊ သီလမှ ဆုတ်ယုတ်တော့အံ့၊ သီလမှဆုတ်ယုတ်သူအား မြတ်သော အကျိုးသည် မပြီးစီးနိုင်ချေ။</p>
<p><span class="paragraph">၂၅</span>။ အကယ်၍ပင် ဤကိုယ်သည် ပျက်စီးပါစေ၊ ဤနေရာ၌ပင် ဖရိုဖရဲ ကြဲမူလည်း ကြဲပါစေ၊ 'ဖွဲပြာကဲ့သို့' ဖရိုဖရဲ ကြဲသော် လည်း ငါသည် သီလကိုမူ မဖျက်ဆီးလို။ ။</p>
<p class="ending">သုံးခုမြောက် စမ္ပေယျနာဂစရိယ 'စမ္ပေယျနဂါးမင်းအကျင့်' ပြီး၏။</p>
--
<h2 class="not_toc">၄-စူဠဗောဓိစရိယ</h2>
<h2>(စူဠဗောဓိပုဏ္ဏားအကျင့်)</h2>
<p><span class="paragraph">၂၆</span>။ နောက်တစ်မျိုးသော် ကား အကြင်အခါ ငါသည် ကောင်းသော သီလရှိသော စူဠ ဗောဓိပုဏ္ဏားဖြစ်၏၊ ထိုအခါ ဘဝကို ကြောက်ဖွယ် ဘေးအားဖြင့် ရှုမြင်၍ (ဘဝမှ) ထွက် မြောက်ရာ နိဗ္ဗာန်ကို (ဘေးမရှိသောအားဖြင့် မြင်လျက်) တောထွက်ခဲ့၏။</p>
<p><span class="paragraph">၂၇</span>။ အကြင်ငါ၏ ဇနီးဟောင်း ပုဏ္ဏေးမသည် ရွှေနှင့် တူသော အဆင်းရှိသူ ဖြစ်၏၊ ထိုပုဏ္ဏေးမသည်လည်း ဝဋ်၌ မငဲ့ကွက်ဘဲ (ဝဋ်မှ) ထွက်မြောက်ခြင်းငှါ တောထွက်ခဲ့၏။</p>
<p><span class="paragraph">၂၈</span>။ တွယ်တာခြင်း မရှိကုန်သော အနှောင်အဖွဲ့ကို ဖြတ်ပြီးကုန်သော ဆွေမျိုးဉာတိ အပေါင်း၌ငဲ့ကွက်ခြင်း မရှိကုန်သော ငါတို့သည် ရွာနိဂုံးသို့ လှည့်လည်ကုန်လတ်သော် ဗာရာဏသီမြို့သို့ရောက်ကြကုန်၏။</p>
<p><span class="paragraph">၂၉</span>။ ထိုမြို့၌ ရင့်ကျက်သော ပညာရှိကုန်သော ငါတို့သည် အမျိုးအပေါင်းနှင့် ရော နှောခြင်း မရှိကုန်ဘဲနေကြကုန်၏၊ ငါတို့နှစ်ယောက်တို့သည် (လူတို့နှင့်) ရောယှက်ခြင်း ကင်း၍ အသံတိတ်ဆိတ်သောမင်းဥယျာဉ်၌ နေကြကုန်၏။</p>
<p><span class="paragraph">၃၀</span>။ ထိုအခါ မင်းသည် ဥယျာဉ်ကြည့်ရှုခြင်းငှါ ထွက်လတ်သော် ပုဏ္ဏေးမကို တွေ့မြင်၏၊ ငါ၏ အထံသို့ ချဉ်းကပ်ပြီးလျှင် ဤမိန်းမသည် သင်နှင့် အသို့တော်စပ်သနည်း၊ အဘယ်သူ၏ ဇနီး ဖြစ်လေသနည်းဟုငါ့ကို မေးလေ၏။</p>
<p><span class="paragraph">၃၁</span>။ ဤသို့ မေးလတ်သော် ငါသည် ထိုမင်းအား ဤမိန်းမသည် ငါ၏ ဇနီး မဟုတ်၊ တရားကျင့်ဘက်အပေါင်းအဖော်မျှသာ ဖြစ်၏၊ ရသေ့သာသနာ၌ သီတင်းသုံးဖော်တည်းဟု ဤစကားကို ပြောဆို၏။</p>
<p><span class="paragraph">၃၂</span>။ (မင်းသည်) ထိုပုဏ္ဏေးမ၌ တပ်စွန်းမက်မောသည် ဖြစ်၍ မင်းချင်းယောက်ျားတို့ကို ဆွဲယူစေပြီးလျှင် အနိုင်အထက် နှိပ်စက်လျက် နန်းတွင်းသို့ သွင်း၏။</p>
<p><span class="paragraph">၃၃</span>။ ငါ၏ ဩဒပတ္တကီ ထိမ်းမြားမယားဖြစ်သော ရသေ့သာသနာ၌ အတူတကွ တရား ကျင့်ဘက်ဖြစ်သူကို ဆွဲငင်၍ ဆောင်လတ်သော် ငါ့အား အမျက်ထွက်ခြင်းသည် ဖြစ်ခဲ့၏။</p>
<p><span class="paragraph">၃၄</span>။ ငါသည် အမျက်ထွက်သည်နှင့် တစ်ပြိုင်နက် သီလအကျင့်ကို အောက်မေ့၏၊ ထို အမျက်ထွက်ရာအရပ်၌ပင်လျှင် အမျက်ထွက်ခြင်းကို နှိမ်နင်း၏၊ အထက်၌ တိုးပွါးရန် မပေး ခဲ့ချေ။</p>
<p><span class="paragraph">၃၅</span>။ အကယ်၍ တစ်စုံတစ်ယောက်သော သူသည် ဤပုဏ္ဏေးမကို ထက်သော လှံဖြင့် ထိုးငြားအံ့၊ ငါသည် သမ္မာသမ္ဗောဓိဉာဏ်၏ အကြောင်းကြောင့်သာလျှင် သီလကို မဖျက် ဆီးလို။</p>
<p><span class="paragraph">၃၆</span>။ ငါသည် ဤပုဏ္ဏေးမကို မချစ်သည် မဟုတ်။ ငါ့အား အင်အားမရှိသည်လည်း မဟုတ်။ ငါသည်သဗ္ဗညုတဉာဏ်ကို ချစ်မြတ်နိုး၏။ ထို့ကြောင့် သီလကို စောင့်ရှောက်အံ့။ ။</p>
<p class="ending">လေးခုမြောက် စူဠဗောဓိစရိယ 'စူဠဗောဓိပုဏ္ဏားအကျင့်' ပြီး၏။</p>
--
<h2 class="not_toc">၅-မဟိံသရာဇစရိယ</h2>
<h2>(ကျွဲမင်းအကျင့်)</h2>
<p><span class="paragraph">၃၇</span>။ နောက်တစ်မျိုးသော် ကား ငါသည် တော၌ ကျက်စားသော ကြီးထွားသော ကိုယ်ခန္ဓာရှိသောကြီးသော အားရှိသော ကြောက်ဖွယ် အမြင်ရှိသော တောကျွဲ ဖြစ်၏။</p>
<p><span class="paragraph">၃၈</span>။ ထိုတောအုပ်ကြီးတွင် ချိုင့်ဝှမ်းရာ၌လည်းကောင်း၊ တောင်ချောက်ကြား၌လည်းကောင်း၊ သစ်ပင်ရင်း၌လည်းကောင်း၊ ရေကန် (အနီး) ၌လည်းကောင်း တစ်စုံတစ်ခုသော အရပ်ဒေသသည် ကျွဲတို့၏နေရာဌာန ဖြစ်၏။ ထိုထိုအရပ်၌-</p>
<p><span class="paragraph">၃၉</span>။ ချမ်းသာစွာ နေရအံ့သော အရပ်ကို စုံစမ်းရန် လှည့်လည်လတ်သော် တောအုပ် ကြီး၌ကောင်းသော ဌာနကို တွေ့မြင်ရ၏၊ ငါသည် ထိုဌာနသို့ ကပ်၍ ရပ်လည်း ရပ်၏၊ အိပ်လည်း အိပ်၏။</p>
<p><span class="paragraph">၄၀</span>။ ထိုသို့ နေလတ်သော် ဤဌာနသို့ ယုတ်မာသော ယုတ်ညံ့သော အကျင့်ရှိသောလျှပ်ပေါ်လော်လည်သော မျောက်သည် လာလတ်၍ ငါ၏ ပခုံး, နဖူး, မျက်ခုံး၌ ကျင်ငယ်ကို လည်းစွန့်၏၊ ကျင်ကြီးကိုလည်း စွန့်၏။</p>
<p><span class="paragraph">၄၁</span>။ ထိုမျောက်သည် တစ်နေ့တစ်ကြိမ်လည်းကောင်း၊ နှစ်ကြိမ်လည်းကောင်း၊ သုံးကြိမ် လည်းကောင်း၊ လေးကြိမ်လည်းကောင်း၊ အခါခပ်သိမ်းလည်းကောင်း ငါ့ကို ဖျက်ဆီးခဲ့၏။ ငါသည် ထိုမျောက်၏နှိပ်စက်ခြင်းကို ခံနေရသည် ဖြစ်၏။</p>
<p><span class="paragraph">၄၂</span>။ သစ်ပင်စောင့်နတ်သည် နှိပ်စက်ခံနေရသော ငါ့ကို မြင်ရသော် ''ဤအလွန်ယုတ်မာ သော မျောက်ကို ဦးချိုတို့ဖြင့်လည်းကောင်း၊ ခွါတို့ဖြင့်လည်းကောင်း ဖျက်ဆီးလော့''ဟု ငါ့အား ဤစကားကို ဆို၏။</p>
<p><span class="paragraph">၄၃</span>။ ထိုအခါ ဤသို့ သစ်ပင်စောင့်နတ် ဆိုလတ်သော် ငါသည် ထိုသစ်ပင်စောင့်နတ်အား ''သင်သည်အကောင်ပုပ်နှင့် တူသော ယုတ်ညံ့သူတို့၏ အကျင့်ဖြစ်သော မကောင်းမှုဖြင့် အဘယ့်ကြောင့် ငါ့ကိုလိမ်းကျံဘိသနည်း''ဟု ဤစကားကို ပြောဆို၏။</p>
<p><span class="paragraph">၄၄</span>။ ငါသည် ထိုမျောက်အား အကယ်၍ အမျက်ထွက်ငြားအံ့၊ ထိုမျောက်အောက် အထူး ယုတ်ညံ့သူဖြစ်ရာ၏၊ ငါ၏ သီလသည်လည်း ပျက်စီးရာ၏၊ ပညာရှိတို့သည်လည်း ငါ့ကို ကဲ့ရဲ့ကုန်ရာ၏။</p>
<p><span class="paragraph">၄၅</span>။ ပညာရှိတို့ ကဲ့ရဲ့အပ်သော အသက်ရှင်ခြင်းထက်လည်း စင်ကြယ်သော သီလဖြင့် သေရခြင်းသည်ငါ့အား မြတ်၏၊ ငါသည် အသက်ဟူသော အကြောင်းကြောင့်လည်း သူတစ်ပါ အား ညှဉ်းဆဲခြင်းကို အဘယ့်ကြောင့် ပြုရမည်နည်း။</p>
<p><span class="paragraph">၄၆</span>။ ဤမျောက်သည် ငါကဲ့သို့ မှတ်ထင်၍ အခြားသော သူတို့ကို ဤသို့ ပြုမူလတ္တံ့၊ ထိုသူတို့သည်သာလျှင် ထိုမျောက်အား သတ်ကုန်လတ္တံ့၊ (သူတစ်ပါးကို) သတ်ခြင်းမှ ငါ့အားထိုလွတ်မြောက်ခြင်းသည် ဖြစ်လတ္တံ့။</p>
<p><span class="paragraph">၄၇</span>။ ပညာရှိသော သူသည် အယုတ်, အလတ်, အမြတ်ဖြစ်သော သူတို့ကို မထီမဲ့မြင် ပြုခြင်းကို သည်းခံသည်ရှိသော် စိတ်ဖြင့် တောင့်တတိုင်းသော ဆုကို ဤသို့ တောင့်တ သည့်အတိုင်း ရနိုင်၏။</p>
<p class="ending">ငါးခုမြောက် မဟိံသရာဇစရိယ 'ကျွဲမင်းအကျင့်' ပြီး၏။</p>
--
<h2 class="not_toc">၆-ရုရုမိဂရာဇစရိယ</h2>
<h2>(ဆတ်မင်းအကျင့်)</h2>
<p><span class="paragraph">၄၈</span>။ နောက်တစ်မျိုးသော် ကား အကြင်အခါ ငါသည် လှော်ပြီး ဦးပြီးသော ရွှေအဆင်းနှင့် တူသောအဆင်းရှိသော မြတ်သော သီလကောင်းစွာ ထားအပ်သော စိတ်ရှိသော ''ရုရု'' မည်သော ဆတ်မင်းဖြစ်ခဲ့၏။</p>
<p><span class="paragraph">၄၉</span>။ ငါသည် မွေ့လျော်ဖွယ်, ကြည်နူးဖွယ် ကောင်းသော လူသူမရှိ တိတ်ဆိတ်သော သာယာသောဂင်္ဂါမြစ်ကမ်းအရပ်၌ နေခြင်းသို့ ကပ်ရောက်ခဲ့၏။</p>
<p><span class="paragraph">၅၀</span>။ ထိုအခါ ဂင်္ဂါမြစ်၏ အထက်၌ (နေသော) ယောက်ျားသည် ကြွေးမြီရှင်တို့ နှိပ်စက် အပ်သည်ဖြစ်၍ရှင်လိုလည်း ရှင်စေ, သေလိုလည်း သေစေဟု ဂင်္ဂါရေအလျဉ်၌ ခုန်ချ၏။</p>
<p><span class="paragraph">၅၁</span>။ ထိုယောက်ျားသည် ဂင်္ဂါမြစ်၏ ပြင်းစွာသော ရေအလျဉ်၌ ညဉ့်နေ့ပတ်လုံး မျော ကာ သနားစဖွယ့်အသံကို မြည်တမ်းလျက် ဂင်္ဂါမြစ်၏ အလယ်မှ မျောသွားလေ၏။</p>
<p><span class="paragraph">၅၂</span>။ ငါသည် သနားစဖွယ် ငိုကြွေးသော ထိုယောက်ျား၏ အသံကို ကြားရသော် ဂင်္ဂါမြစ် ကမ်း၌ရပ်လျက် ''သင်သည် အဘယ်သူ ဖြစ်သနည်း'ဟု မေး၏။</p>
<p><span class="paragraph">၅၃</span>။ ထိုအခါ ငါ မေးအပ်သော ထိုယောက်ျားသည် ''ကြွေးမြီရှင်တို့မှ ကြောက်ရွံ့ ထိတ်လန့်၍ ငါသည်မြစ်ကြီးသို့ ပြေးဝင်၏'ဟု မိမိအကြောင်းကို ဖြေကြားလေ၏။</p>
<p><span class="paragraph">၅၄</span>။ ငါသည် ထိုသူအား သနားခြင်းကြောင့် ငါ့အသက်ကို စွန့်၍ ညဉ့်အမိုက်မှောင်၌ မြစ်သို့သက်ဆင်းလျက် ထိုယောက်ျားကို ထုတ်ဆောင်၏။</p>
<p><span class="paragraph">၅၅</span>။ ငါသည် ထိုယောက်ျား၏ သက်သာရာ ရသော အခါကို သိ၍ သင့်ကို ဆုတစ်ခု တောင်းပါ၏၊ ငါ့ကို (ဤအရပ်၌ ငါ နေ၏ဟု) တစ်စုံတစ်ယောက်သော သူအား မပြောကြားပါ လင့်ဟု ဤစကားကို ဆို၏။</p>
<p><span class="paragraph">၅၆</span>။ ထိုယောက်ျားသည် မြို့သို့ ရောက်၍ မင်းက မေးမြန်းလတ်သော် ဥစ္စာဟူသော အကြောင်းကြောင့်ပြောကြား၏၊ ထိုယောက်ျားသည် မင်းကို ခေါ်ဆောင်၍ ငါ၏ အထံသို့ လာ၏။</p>
<p><span class="paragraph">၅၇</span>။ ငါသည် အကြင်မျှလောက်သော အကြောင်း အလုံးစုံကို မင်းအား လျှောက်ကြား အပ်၏၊ မင်းသည် ထိုမျှလောက်သော စကားအစုံကို ကြားရသော် ''ဤနေရာ၌ပင် မိတ်ဆွေကို ပြစ်မှားသောသူယုတ်မာကို သတ်အံ့'ဟု ထိုယောက်ျားအား ပစ်ရန်မြားကို တင်၏။</p>
<p><span class="paragraph">၅၈</span>။ ငါသည် ထိုယောက်ျားကို စောင့်ရှောက်လို၍ ''မင်းကြီး ဤယောက်ျားသည် တည် ရှိပါစေ၊ အကျွန်ုပ်သည် အသင်မင်းကြီး အလိုရှိတိုင်း အပြုခံပါအံ့'ဟု မိမိ၏ ကိုယ်ဖြင့် ဖလှယ်လေ၏။</p>
<p><span class="paragraph">၅၉</span>။ ထိုအခါ ငါသည် ငါ၏ သီလကို စောင့်ရှောက်ခဲ့၏၊ ငါ၏ အသက်ကို မစောင့် ရှောက်ခဲ့ချေ၊ ထိုအခါ ငါသည် သမ္မာသမ္ဗောဓိဉာဏ်၏ အကြောင်းကြောင့်သာလျှင် သီလရှိသူ ဖြစ်ခဲ့၏။ ။</p>
<p class="ending">ခြောက်ခုမြောက် ရုရုမိဂရာဇစရိယ 'ဆတ်မင်းအကျင့်' ပြီး၏။</p>
--
<h2 class="not_toc">၇-မာတင်္ဂစရိယ</h2>
<h2>(မာတင်္ဂရသေ့အကျင့်)</h2>
<p><span class="paragraph">၆၀</span>။ နောက်တစ်မျိုးသော် ကား အကြင်အခါ ငါသည် ထက်သော အကျင့်သီလရှိသော ကောင်းစွာတည်ကြည်သော အမည်အားဖြင့် 'မာတင်္ဂ'ဟု ထင်ရှားသော ရသေ့ ဖြစ်ခဲ့၏။</p>
<p><span class="paragraph">၆၁</span>။ ထိုအခါ ငါသည်လည်းကောင်း၊ (ဇာတိမန္တ) ပုဏ္ဏားတစ်ဦးသည်လည်းကောင်း ငါတို့ နှစ်ဦးတို့သည်ဂင်္ဂါမြစ်ကမ်း၌ နေကြကုန်၏။ ငါသည် ဂင်္ဂါမြစ်၏ အထက်၌ နေ၏၊ (ဇာတိမန္တ) ပုဏ္ဏားသည် ဂင်္ဂါမြစ်၏အောက်၌ နေ၏။</p>
<p><span class="paragraph">၆၂</span>။ ဇာတိမန္တပုဏ္ဏားသည် ကမ်းရိုးတစ်လျှောက်၌ လှည့်လည်သောအခါ ဂင်္ဂါအထက်၌ ငါ၏သင်္ခမ်းကျောင်းကို တွေ့မြင်၏၊ ထိုအခါ ငါ့ကို ရေရွတ်၍ ဦးထိပ်ကွဲအောင် ကျိန်ဆဲ၏။</p>
<p><span class="paragraph">၆၃</span>။ ငါသည် ထိုပုဏ္ဏားအား အကယ်၍ အမျက်ထွက်ငြားအံ့၊ သီလကို အကယ်၍ မစောင့်ရှောက်ငြားအံ့၊ ငါသည် ထိုပုဏ္ဏားအား ကြည့်ရှုရုံမျှဖြင့် 'ဖွဲပြာကဲ့သို့' ပြုနိုင်ရာ၏။</p>
<p><span class="paragraph">၆၄</span>။ ထိုအခါ ထိုဇာတိမန္တပုဏ္ဏားသည် အမျက်ထွက်သည်, စိတ်ဆိုးသည် ဖြစ်၍ ငါ့ကို ယင်းသို့ကျိန်ဆဲ၏၊ ထိုကျိန်ဆဲခြင်းသည် ထိုဇာတိမန္တပုဏ္ဏား၏ ဦးထိပ်၌သာလျှင် ကျလတ္တံ့၊ ငါသည်ထိုကျရောက်မည့်ဘေးကို လုံ့လပယောဂဖြင့် လွတ်စေခဲ့၏။</p>
<p><span class="paragraph">၆၅</span>။ ထိုအခါ ငါသည် ငါ၏ သီလကို စောင့်ရှောက်ခဲ့၏၊ ငါ၏ အသက်ကို မစောင့်ရှောက် ခဲ့ချေ၊ ထိုအခါ ငါသည် သမ္မာသမ္ဗောဓိဉာဏ်၏ အကြောင်းကြောင့်သာလျှင် သီလရှိသူ ဖြစ်ခဲ့၏။ ။</p>
<p class="ending">ခုနစ်ခုမြောက် မာတင်္ဂစရိယ 'မာတင်္ဂရသေ့အကျင့်' ပြီး၏။</p>
--
<h2 class="not_toc">၈-ဓမ္မဒေဝပုတ္တစရိယ</h2>
<h2>(ဓမ္မနတ်သားအကျင့်)</h2>
<p><span class="paragraph">၆၆</span>။ နောက်တစ်မျိုးသော် ကား အကြင်အခါ ငါသည် များစွာသော အသင်းအပင်းရှိသော တန်ခိုးကြီးသောအလုံးစုံသော လောကကို စောင့်ရှောက်တတ်သော ''ဓမ္မ''မည်သော မြတ်သော နတ်ဖြစ်၏။</p>
<p><span class="paragraph">၆၇</span>။ ထိုအခါ ငါသည် များစွာသော လူအပေါင်းကို ကုသိုလ်ကမ္မပထတရားဆယ်ပါးတို့ကို ဆောက်တည်စေလျက် အဆွေခင်ပွန်းနှင့်တကွ အခြံအရံပရိသတ်နှင့်တကွ ရွာနိဂုံးသို့ လှည့် လည်၏။</p>
<p><span class="paragraph">၆၈</span>။ ထိုအခါ ယုတ်မာစဉ်းလဲသော (အဓမ္မ) နတ်သည် ရှိ၏၊ ထိုနတ်သည်လည်း ဤ ဇမ္ဗူဒိပ်ကျွန်းမြေအပြင်၌ အကုသိုလ်ကမ္မပထတရားဆယ်ပါးတို့ကို ပြလျက် အဆွေခင်ပွန်း, အခြံအရံပရိသတ်နှင့်တကွလှည့်လည်၏။</p>
<p><span class="paragraph">၆၉</span>။ ဓမ္မဝါဒီနတ်သည်လည်းကောင်း၊ အဓမ္မနတ်သည်လည်းကောင်း ငါတို့နှစ်ဦးတို့သည်ဆန့်ကျင်ကုန်၏။ ရထားဦးဖြင့် ရထားဦးကို ထိခိုက်ကုန်လျက် ငါတို့နှစ်ဦးတို့သည် ခရီးရင် ဆိုင်တွေ့ဆုံမိကုန်၏။</p>
<p><span class="paragraph">၇၀</span>။ ထိုအခါ ကောင်းသော ဓမ္မနတ်နှင့် ယုတ်မာသော အဓမ္မနတ်အား ကြောက်မက်ဖွယ် ခိုက်ရန်ဖြစ်လေ၏၊ လမ်းခရီးမှ လွှဲဖယ်ခြင်းအကျိုးငှါ ကြီးစွာသော စစ်ထိုးခြင်းသည် ရှေးရှု ထင်လေ၏။</p>
<p><span class="paragraph">၇၁</span>။ ငါသည် ထိုအဓမ္မနတ်အား အကယ်၍ အမျက်ထွက်ငြားအံ့၊ ခြိုးခြံသော အကျင့်ဂုဏ် ကို အကယ်၍ဖျက်ဆီးငြားအံ့၊ ငါသည် ထိုအဓမ္မနတ်အား အခြံအရံပရိသတ်နှင့်တကွ မြူမှုန့် ဖြစ်အောင် ပြုနိုင်ရာ၏။</p>
<p><span class="paragraph">၇၂</span>။ သို့သော် လည်း ငါသည် သီလစောင့်ရှောက်ခြင်းဖြင့် စိတ်ကို ငြိမ်းအေးစေ၍ မိမိ ပရိသတ်နှင့်တကွလမ်းမှ သက်ဆင်းလွှဲဖယ်လျက် အဓမ္မနတ်အား လမ်းခရီးကို ပေးခဲ့၏။</p>
<p><span class="paragraph">၇၃</span>။ ငါသည် စိတ်၏ ငြိမ်းအေးခြင်းကို ပြု၍ လမ်းခရီးမှ သက်ဆင်းသည်နှင့် တစ်ပြိုင် နက် ထိုခဏဝယ်မြေကြီးသည် အဓမ္မနတ်အား ဟင်းလင်းပေါက်ကို ပေးလေ၏။ ။</p>
<p class="ending">ရှစ်ခုမြောက် ဓမ္မဒေဝပုတ္တစရိယ 'ဓမ္မနတ်သားအကျင့်' ပြီး၏။</p>
--
<h2 class="not_toc">၉-အလီနသတ္တုစရိယ</h2>
<h2>(အလီနသတ္တုမင်းသားအကျင့်)</h2>
<p><span class="paragraph">၇၄</span>။ (နောက်တစ်မျိုးသော် ကား) ပဉ္စာလတိုင်းပြည်မြတ် ဖြစ်သော ကပိလမြို့တော်၌ သီလဂုဏ်နှင့်ပြည့်စုံသော 'ဇယဒ္ဒိသ'မည်သော မင်းသည် ရှိ၏။</p>
<p><span class="paragraph">၇၅</span>။ ငါသည် ထိုမင်း၏ 'အလီနသတ္တု'အမည်ရှိသော သားတော်ဖြစ်၍ အကြားအမြင် 'ဗဟုသုတ' ရှိ၏၊ ကောင်းသော သီလရှိ၏၊ ဂုဏ်နှင့် ပြည့်စုံ၏၊ အခါခပ်သိမ်း ပရိသတ်ကို စောင့်ရှောက်တတ်၏။</p>
<p><span class="paragraph">၇၆</span>။ ငါ၏ ခမည်းတော် ဇယဒ္ဒိသမင်းသည် သမင်တောသို့ သွား၍ လူသားစား စူဠပေါရိ သာဒထံသို့ ချဉ်းကပ်လေ၏၊ ထိုစူဠပေါရိသာဒသည် ငါ၏ ခမည်းတော်ကို ''သင်သည် ငါ၏ အစာဖြစ်၏၊ မလှုပ်လေလင့်''ဟု ဖမ်းယူလေ၏။</p>
<p><span class="paragraph">၇၇</span>။ ထိုပေါရိသာဒ၏ ထိုစကားကို ကြား၍ ကြောက်ရွံ့လျက် ထိတ်လန့် တုန်လှုပ်သည် ဖြစ်၍ပေါရိသာဒကို တွေ့မြင်ခြင်းကြောင့် ထိုခမည်းတော်အား ပေါင်နှစ်ဖက်တို့၏ တင်းမာ ခြင်းသည် ဖြစ်လေ၏။</p>
<p><span class="paragraph">၇၈</span>။ သမင်သားကို ယူ၍ ငါ့ကို လွှတ်ပါလော့၊ တစ်ဖန် ပြန်လာအံ့ဟု (ပေါရိသာဒကို) ဝန်ခံချက်ပြုကာ (နန်းတော်၌ တရားဟောသော နန္ဒမည်သော ) ပုဏ္ဏားအား ဥစ္စာကို ပေးပြီး သော် ခမည်းတော်သည်ငါ့ကို ခေါ်၍ မိန့်ဆို၏ -</p>
<p><span class="paragraph">၇၉</span>။ ချစ်သား သင်သည် မင်းအဖြစ်ကို ပြုကျင့်လော့၊ ဤပြည်သူအပေါင်းကို မမေ့ လျော့လင့်၊ ငါသည်ပေါရိသာဒနှင့် ငါ၏ တစ်ဖန် ပြန်လာခြင်းကို (ဝန်ခံချက်) ပြုခဲ့၏ဟု မိန့်ကြားလေ၏။</p>
<p><span class="paragraph">၈၀</span>။ ထိုအခါ ငါသည် မယ်တော်ခမည်းတော်တို့ကို ရှိခိုး၍ မိမိကိုယ်ကို (ကိုယ်စား) ဖလှယ်ပြီးလျှင် (ပေါရိသာဒထံသို့ လာပြီးသော်) လေး, သန်လျက်တို့ကို ချထားလျက် ပေါရိသာဒထံသို့ ချဉ်းကပ်၏။</p>
<p><span class="paragraph">၈၁</span>။ ထိုပေါရိသာဒသည် လက်၌ လက်နက်နှင့် တကွ ချဉ်းကပ်သော ငါ့ကို မြင်ရသော် အနည်းငယ်ထိတ်လန့်လတ္တံ့၊ ငါသည် သူတစ်ပါးတို့အား ထိတ်လန့်စေခြင်းကို ပြုခဲ့သော် ထိုပြုခြင်းကြောင့်သီလသည် ပျက်စီးလတ္တံ့။</p>
<p><span class="paragraph">၈၂</span>။ ငါ၏ သီလကျိုးပျက်ခြင်းမှ ကြောက်ခြင်းကြောင့် ထိုပေါရိသာဒအား မချစ်မနှစ်သက် သောစကားကို မပြောဆိုခဲ့၊ မေတ္တာစိတ်ရှိသည်ဖြစ်၍ အစီးအပွါးကို ဆိုလေ့ရှိသော ငါသည် ဤစကားကိုပြောဆိုခဲ့၏။</p>
<p><span class="paragraph">၈၃</span>။ ဘကြီးတော် ကြီးစွာသော မီးကို တောက်လောင်စေလော့၊ (အကျွန်ုပ်သည်) သစ်ပင်မှ ခုန်ချပါအံ့၊ ဘကြီးတော် ကောင်းစွာ ကျက်သော အခါကို သိ၍ အကျွန်ုပ်ကို စားပါ လော့။</p>
<p><span class="paragraph">၈၄</span>။ ဤသို့ သီလအကျင့်ဟူသော အကြောင်းကြောင့် ငါ၏ အသက်ကို မစောင့်ရှောက်ခဲ့၊ ငါသည်ထိုပေါရိသာဒအား အခါခပ်သိမ်း ပါဏာတိပါတကံကို စွန့်စေလျက် ရဟန်းပြုစေခဲ့၏။ ။</p>
<p class="ending">ကိုးခုမြောက် အလီနသတ္တုစရိယ 'အလီနသတ္တုမင်းသားအကျင့်' ပြီး၏။</p>
--
<h2 class="not_toc">၁၀-သင်္ခပါလစရိယ</h2>
<h2>(သင်္ခပါလနဂါးမင်းအကျင့်)</h2>
<p><span class="paragraph">၈၅</span>။ နောက်တစ်မျိုးသော် ကား အကြင်အခါ ငါသည် အစွယ်ဟူသော လက်နက်ရှိသော ပြင်းထန်သောအဆိပ်ရှိသော လျှာနှစ်ခုရှိသော နတ်နဂါးတို့ကို အစိုးရသော တန်ခိုးကြီးသော သင်္ခပါလနဂါးမင်း ဖြစ်၏။</p>
<p><span class="paragraph">၈၆</span>။ ထိုအခါ ငါသည် အမျိုးမျိုးသော လူတို့ဖြင့် ပြွမ်းသော လမ်းလေးခွဆုံ လမ်းမကြီး ၌အင်္ဂါလေးပါးတို့ကို အဓိဋ္ဌာန်လျက် ဥပုသ်သုံး၍ နေခြင်းကို ပြု၏။</p>
<p><span class="paragraph">၈၇</span>။ အကြင်သူသည် အရေပါး, အရေထူဖြင့်လည်းကောင်း၊ အသားဖြင့်လည်းကောင်း၊ အကြောဖြင့်လည်းကောင်း၊ အရိုးတို့ဖြင့်လည်းကောင်း ဤအင်္ဂါတို့ဖြင့် ပြုဖွယ်ကိစ္စ ရှိ၏။ ထိုသူသည်ယူဆောင်ပါစေ၊ ပေးလှူသည်သာတည်း (ဟု ဆောက်တည်၍ နေခြင်းကို ပြု၏)။</p>
<p><span class="paragraph">၈၈</span>။ ထိုအခါ ကြမ်းတမ်းသော ကိုယ်နှုတ်ရှိကုန်သော ကြမ်းတမ်းသော စိတ်ရှိကုန်သော သနားခြင်း'ကရုဏာ'ကင်းမဲ့ကုန်သော (တစ်ကျိပ်ခြောက်ယောက်သော) မုဆိုးသားတို့သည် ငါ့ကို တွေ့မြင်ကုန်၏၊ ထိုတွေ့မြင်ရာ အရပ်၌ တုတ်, လှံတံ, ဆောက်ပုတ် လက်စွဲကုန်လျက် ငါ့ထံသို့ ချဉ်းကပ်လာကုန်၏။</p>
<p><span class="paragraph">၈၉</span>။ မုဆိုးသားတို့သည် ငါ၏ နှာခေါင်း, အမြီး, ကျောဆစ်ရိုး၌ ထိုးဖောက်၍ ဆိုင်းထမ်းပိုး၌ လျှိုပြီးလျှင် ငါ့ကို ဆောင်ကြလေကုန်၏။</p>
<p><span class="paragraph">၉၀</span>။ ထိုစဉ်အခါ၌ ငါသည် အလိုရှိခဲ့သော် သမုဒ္ဒရာအဆုံးနှင့်တကွ တောနှင့်တကွ တောင် နှင့်တကွသော မြေကြီးကို နှာခေါင်းလေဖြင့် လောင်ကျွမ်းစေနိုင်၏။</p>
<p><span class="paragraph">၉၁</span>။ သို့သော်လည်း ငါသည် တံကျင်တို့ဖြင့် ထိုးဖောက်ကုန်သော လှံတို့ဖြင့်လည်း ထိုးဆွကုန်သော မုဆိုးသားတို့ကို အမျက်မထွက်၊ ဤသို့ အမျက်မထွက်ခြင်းသည် ငါ၏ သီလပရမတ္ထပါရမီတည်း။ ။</p>
<p class="ending">ဆယ်ခုမြောက် သင်္ခပါလစရိယ 'သင်္ခပါလနဂါးမင်းအကျင့်' ပြီး၏။</p>
<p class="ending">နှစ်ခုမြောက် ဟတ္ထိနာဂဝဂ် ပြီး၏။</p>
<p class="ending">သီလပါရမီ အကျယ်ညွှန်ပြခြင်း ပြီး၏။</p>
--
<p>၃-ယုဓဉ္ဇယဝဂ်</p>
<p>၁-ယုဓဉ္ဇယစရိယ (ယုဓဉ္ဇယမင်းသားအကျင့်)</p>
<p><span class="paragraph">၁</span>။ အကြင်အခါ ငါသည် မနှိုင်းယှဉ်နိုင်သော အခြံအရံ အကျော်အစောရှိသော ယုဓဉ္ဇယ မင်းသားဖြစ်၏၊ ထိုအခါ နေပူရှိန်ကြောင့် ပျက်ကျသော ဆီးနှင်းပေါက်ကို မြင်၍ ထိတ်လန့် 'သံဝေဂ' ရခဲ့၏။</p>
<p><span class="paragraph">၂</span>။ ငါသည် ထိုဆီးနှင်းပေါက် ပျက်ခြင်းကိုပင်လျှင် အဓိပတိပစ္စည်း တပ်၍ ထိတ်လန့် ခြင်းသံဝေဂကိုအကြိမ်ကြိမ် ပွါးများခဲ့၏၊ မယ်တော် ခမည်းတော်တို့ကို ရှိခိုး၍လည်း ရဟန်း အဖြစ်ကို တောင်းပန်ခဲ့၏။</p>
<p><span class="paragraph">၃</span>။ ထိုအခါ နိဂုံးသူနှင့် တကွ နိုင်ငံသူနှင့် တကွသော လူတို့သည် လက်အုပ်ချီကုန်လျက် ငါ့ကိုတောင်းပန်ကြကုန်၏၊ ခမည်းတော်သည်လည်း ''ချစ်သား ယနေ့ပင် ကြွယ်ဝစည်ကား သော မြေအပြင်၌မင်းအဖြစ်ကို ပြုကျင့်လော့'ဟု တောင်းပန်၏။</p>
<p><span class="paragraph">၄</span>။ ငါသည် မင်းနှင့်တကွ မိဖုရားမောင်းမနှင့်တကွ နိဂုံးသူနှင့်တကွ နိုင်ငံသူနှင့်တကွသောလူများအပေါင်းသည် သနားဖွယ် ငိုကြွေးကုန်စဉ် ငဲ့ကွက်ခြင်း မရှိဘဲသာလျှင် စွန့်လွှတ်ခဲ့၏။</p>
<p><span class="paragraph">၅</span>။ ငါသည် အလုံးစုံသော မြေအပြင်ကိုလည်းကောင်း၊ မင်းအဖြစ်ကိုလည်းကောင်း၊ ဆွေမျိုး, အလုပ်အကျွေး, အခြံအရံကိုလည်းကောင်း စွန့်သည်ရှိသော် သမ္မာသမ္ဗောဓိဉာဏ်၏အကြောင်းကြောင့်သာလျှင် တစ်စုံတစ်ခုကိုမျှ မကြံစည် မစိုးရိမ်ခဲ့ပေ။</p>
<p><span class="paragraph">၆</span>။ ငါသည် မယ်တော် ခမည်းတော်တို့ကို မချစ်မနှစ်သက်သည် မဟုတ်၊ များစွာသော အခြံအရံကိုလည်းမချစ်မနှစ်သက်သည် မဟုတ်၊ ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် မင်းအဖြစ်ကိုစွန့်လွှတ်ခဲ့၏။ ။</p>
<p class="ending">ရှေးဦးစွာသော ယုဓဉ္ဇယစရိယ 'ယုဓဉ္ဇယမင်းသားအကျင့်' ပြီး၏။</p>
--
<h2 class="not_toc">၂-သောမနဿစရိယ</h2>
<h2>(သောမနဿမင်းသားအကျင့်)</h2>
<p><span class="paragraph">၇</span>။ နောက်တစ်မျိုးသော် ကား အကြင်အခါ ငါသည် ဣန္ဒပတ္ထမြို့တော်၌ မြတ်နိုးအပ် ကြင်နာအပ်သော'သောမနဿ'ဟု ကျော်စောထင်ရှားသော မင်းသား ဖြစ်၏။</p>
<p><span class="paragraph">၈</span>။ သီလရှိ၏၊ ဂုဏ်နှင့် ပြည့်စုံ၏၊ ကောင်းသော ပဋိဘာန်ဉာဏ်ရှိ၏၊ ကြီးသော သူတို့ အားရိုသေလေးမြတ်လေ့ရှိ၏၊ အရှက် 'ဟိရီ' ရှိ၏၊ သင်္ဂဟတရားတို့၌ လည်း လိမ္မာ၏။</p>
<p><span class="paragraph">၉</span>။ ထိုမင်းအား အကျွမ်းဝင်သော ပလွှားဝါကြွားတတ်သော ရသေ့တုသည် ရှိလေ၏၊ ထို ရသေ့သည်ပန်းသစ်သီးအရံကိုလည်းကောင်း၊ ပန်းပင်ငယ်ကိုလည်းကောင်း စိုက်ပျိုး၍ အသက်မွေး၏။</p>
<p><span class="paragraph">၁၀</span>။ ငါသည် ဆန်မရှိသော ဖွဲအစုနှင့်သာ တူသော အတွင်း၌ အခေါင်းရှိသည့် သစ်ပင်နှင့် တူသောအနှစ်မရှိသော ငှက်ပျောပင်နှင့် တူသော ထိုပလွှားဝါကြွားတတ်သော ရသေ့ကို တွေ့မြင်ရသော် -</p>
<p><span class="paragraph">၁၁</span>။ ဤရသေ့အား သူတော်ကောင်းတရားသည် မရှိ၊ ဤရသေ့သည် ရဟန်းဂုဏ်မှ ကင်း၏၊ အသက်မွေးမှုဟူသော အကြောင်းကြောင့် အရှက်တည်းဟူသော ဖြူစင်သော တရား ကို စွန့်ပစ်၏ဟုကြံစည်၏။</p>
<p><span class="paragraph">၁၂</span>။ ထိုအခါ တောအုပ်၌ ခိုးသူ, တိုင်းကြပ်သား, နယ်ခြားစောင့်တို့သည် ပြည်စွန်ရွာနား ကိုလုယူဖျက်ဆီးလေ၏၊ ခမည်းတော်သည် ထိုအရေးကို တားမြစ်ရန် သွားသည်ရှိသော် ငါ့ကိုသွန်သင်မှာထားခဲ့၏။</p>
<p><span class="paragraph">၁၃</span>။ ချစ်သား သင်သည် ထက်မြက်သော အကျင့်ရှိသော ရသေ့ကို မမေ့မလျော့လင့်၊ အလိုရှိရာကိုဖြစ်စေလော့၊ ထိုရသေ့သည် အလုံးစုံသော အလိုကို ပေးတတ်၏ဟု (သွန်သင် မှာထားခဲ့၏)။</p>
<p><span class="paragraph">၁၄</span>။ ငါသည် ထိုရသေ့ထံသို့ ခစားခြင်းငှါ သွား၍ သူကြွယ် အသို့နည်း၊ သင့်အား အနာမရှိသည်ဖြစ်ပါ၏လော၊ သင့်အား အဘယ်ဝတ္ထုကို ဆောင်စေလိုသနည်းဟု ဤစကားကို ဆို၏။</p>
<p><span class="paragraph">၁၅</span>။ မာနကို မှီသော ပလွှားတတ်သော ထိုရသေ့သည် ထိုအကြောင်းကြောင့် ငါ့အားအမျက်ထွက်လေ၏၊ အမျက်ထွက်၍ ယနေ့ သင့်ကို သတ်စေအံ့၊ သို့မဟုတ် နိုင်ငံမှမူလည်းနှင်ထုတ်စေအံ့ဟု ပြောဆိုလေ၏။</p>
<p><span class="paragraph">၁၆</span>။ ခမည်းတော်မင်းကြီးသည် တိုင်းစွန်ပြည်နားကို တားမြစ်အောင်မြင်ပြီးသော် ပလွှားဝါကြွားတတ်သော ရသေ့ကို အရှင် အသို့ပါနည်း၊ အရှင့်အား ခံ့ကျန်းပါ၏လော၊ အရှင့်အားမြတ်နိုးခြင်းကို ဖြစ်စေပါသလောဟု ဆို၏။</p>
<p><span class="paragraph">၁၇</span>။ ယုတ်မာသော ရသေ့သည် မင်းသားကို သတ်စေနိုင်လောက်သည့် စကားတို့ဖြင့် ထိုမင်းကြီးအားပြောကြားလေ၏၊ ထိုရသေ့၏ ထိုစကားကို ကြား၍ မြေအပြင်ကို အစိုးရ သော မင်းကြီးသည် စေခိုင်း၏။</p>
<p><span class="paragraph">၁၈</span>။ ထိုနေရာ၌ပင်လျှင် ထိုမင်းသား၏ ဦးခေါင်းကို ဖြတ်၍ ကိုယ်ကို လေးပိုင်းပြုလျက် လမ်းခရီးတစ်ခုမှလမ်းခရီးတစ်ခုသို့ ဆောင်ယူပြကြကုန်၊ ထိုသို့ ဖြစ်ခြင်းသည် ရသေ့ကို ရှုတ်ချခြင်းကြောင့်တည်း (ဟုစေခိုင်းလေ၏)။</p>
--
<p><span class="paragraph">၁၉</span>။ ထိုအခါ သနားခြင်း'ကရုဏာ'ကင်းမဲ့ကုန်သော၊ ကြမ်းတမ်းခက်ထန်ကုန်သော သူသတ်သမားတို့သည်လာကြကုန်၍ ငါသည် အမိရင်ခွင်၌ ထိုင်နေစဉ် ငါ့ကို ဆွဲငင်၍ ဆောင် ကြကုန်၏။</p>
<p><span class="paragraph">၂၀</span>။ ငါသည် မြဲမြံစွာ နှောင်ကြိုးဖွဲ့ချည်အပ်ကုန်သော ထိုသူသတ်သမားတို့အား ငါ့ကို လျင်မြန်စွာမင်းအား ပြကြကုန်ဦးလော့၊ ငါ့အား မင်းမှုကိစ္စတို့သည် ရှိကုန်၏ဟု ဤသို့ ပြောဆို၏။</p>
<p><span class="paragraph">၂၁</span>။ ထိုသူသတ်သမားတို့သည် ယုတ်မာသော ရသေ့ကို မှီဝဲသော ယုတ်မာသော မင်းအား ပြကြကုန်၏၊ ငါသည် ထိုမင်းကို မြင်သော် အကြောင်းစုံကို သိစေ၏၊ ငါ၏ အလို သို့ လိုက်စေရန်လည်းဆောင်နိုင်ခဲ့၏။</p>
<p><span class="paragraph">၂၂</span>။ ထိုအခါ ထိုမင်းသည် ငါ့ကို သည်းခံစေ၏၊ ငါ့အား မြတ်သော မင်းအဖြစ်ကို ပေး၏၊ ထိုငါသည်မောဟအမိုက်တိုက်ကို ဖျက်ဆီး၍ ရဟန်းဘောင်သို့ ဝင်ရောက်ခဲ့၏။</p>
<p><span class="paragraph">၂၃</span>။ ငါသည် မြတ်သော မင်းအဖြစ်ကို မနှစ်သက်သည် မဟုတ်၊ ကာမစည်းစိမ်ကို မနှစ်သက်သည်မဟုတ်၊ ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် မင်းအဖြစ်ကို စွန့်လွှတ်ခဲ့၏။ ။</p>
<p class="ending">နှစ်ခုမြောက် သောမနဿစရိယ 'သောမနဿမင်းသားအကျင့်' ပြီး၏။</p>
--
<h2 class="not_toc">၃-အယောဃရစရိယ</h2>
<h2>(အယောဃရမင်းသားအကျင့်)</h2>
<p><span class="paragraph">၂၄</span>။ နောက်တစ်မျိုးသော် ကား ငါသည် ကာသိမင်း၏ သားဖြစ်၍ သံအိမ်၌ ကြီးပွါး သောကြောင့်အမည်အားဖြင့် ''အယောဃရ''အမည်ရှိ၏။</p>
<p><span class="paragraph">၂၅</span>။ ငါသည် ဆင်းရဲသဖြင့် အသက်ရှင်ခြင်းကို ရအပ်၏၊ သံအိမ်ကျဉ်း၌ မွေးမြူရ၏၊ (တစ်ဆယ့်ခြောက်နှစ်မြောက်သော အခါ) ချစ်သား ယနေ့ပင်လျှင် တိုင်းနိုင်ငံ, နိဂုံးနှင့်တကွ လူနှင့်တကွအလုံးစုံသော ဤမြေပြင်ကို မင်းပြု၍ ကျင့်လေလော့။</p>
<p><span class="paragraph">၂၆</span>-<span class="paragraph">၂၇</span>။ ထိုသို့ ဆိုသောအခါ ငါသည် မင်းကို ရှိခိုး၍ လက်အုပ်ချီပြီးလျှင် မြေအပြင်၌ အယုတ်, အမြတ်, အလတ်ဖြစ်ကုန်သော သတ္တဝါအားလုံးတို့သည် အစောင့်အရှောက် မရှိ ကုန်ဘဲ မိမိတို့အိမ်၌ဆွေမျိုးတို့နှင့်တကွ ကြီးပွါးကြကုန်၏။</p>
<p><span class="paragraph">၂၈</span>။ အကျွန်ုပ်သည် လနေအလင်းရောင် မရှိသော သံအိမ်၌ ကြီးပွါးရ၏၊ သံအိမ်ကျဉ်း၌ အကျွန်ုပ်အားဤသို့ မွေးမြူရခြင်းသည် လောက၌ တစ်ဦးတစ်ယောက်နှင့်မျှ မတူချေ။</p>
<p><span class="paragraph">၂၉</span>။ အကျွန်ုပ်သည် အကောင်ပုပ်တို့ဖြင့် ပြည့်သော မယ်တော်ဝမ်းမှ လွတ်သော် ထို့ ထက်အလွန်ပြင်းထန်သော ဆင်းရဲလှသော သံအိမ်၌ တစ်ဖန် အထည့်ခံရ၏။</p>
<p><span class="paragraph">၃၀</span>။ အကျွန်ုပ်သည် ထိုသို့သဘောရှိသော အလွန်ကြမ်းတမ်းသော ဆင်းရဲခြင်းသို့ ရောက်ပြီးလျက်မင်းအဖြစ်တို့၌ အကယ်၍ မွေ့လျော်ငြားအံ့၊ ယုတ်မာသူတို့ထက် အလွန် ယုတ်မာသူ ဖြစ်ရာ၏။</p>
<p><span class="paragraph">၃၁</span>။ အကျွန်ုပ်သည် ကိုယ်၌ ငြီးငွေ့သူ ဖြစ်၏၊ မင်းအဖြစ်ဖြင့်လည်း အလိုမရှိသူ ဖြစ်၏၊ အကြင်နိဗ္ဗာန်အရပ်၌ သေမင်းသည် အကျွန်ုပ်ကို မနှိပ်စက်နိုင်ရာ၊ အကျွန်ုပ်သည် ထိုနိဗ္ဗာန်ကိုရှာဖွေပါအံ့ဟု ဤစကားကို လျှောက်ဆို၏။</p>
<p><span class="paragraph">၃၂</span>။ ငါသည် ဤသို့ ကြံစည်ပြီးသော် လူအပေါင်းတို့ ငိုကြွေးမြည်တမ်းစဉ် 'ဆင်ပြောင် ကြီးကဲ့သို့'အနှောင်အဖွဲ့ကို ဖြတ်၍ တောအုပ်သို့ ဝင်ခဲ့၏။</p>
<p><span class="paragraph">၃၃</span>။ ငါသည် မယ်တော် ခမည်းတော်တို့ကို မချစ်သည် မဟုတ်၊ ငါသည် များစွာသော အခြံအရံကိုလည်းမချစ်သည်မဟုတ်၊ ငါသည် သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် မင်းအဖြစ်ကို စွန့်လွှတ်ခဲ့၏။ ။</p>
<p class="ending">သုံးခုမြောက် အယောဃရစရိယ 'အယောဃရမင်းသားအကျင့်' ပြီး၏။</p>
--
<h2 class="not_toc">၄-ဘိသစရိယ</h2>
<h2>(မဟာကဉ္စနသတို့သားအကျင့်)</h2>
<p><span class="paragraph">၃၄</span>။ နောက်တစ်မျိုးသော် ကား ငါသည် ကာသိတိုင်း ဗာရာဏသီမြို့တော်၌ ဖြစ်၏၊ ထိုအခါ နှမ (တစ်ယောက်) သည်လည်းကောင်း၊ ညီနောင်ခုနစ်ယောက်တို့သည်လည်းကောင်း ပုဏ္ဏားမျိုး၌ဖြစ်ကုန်၏။</p>
<p><span class="paragraph">၃၅</span>။ ဤညီအစ်ကိုမောင်နှမတို့တွင် ငါသည် အစ်ကိုကြီး ဖြစ်၏၊ ဖြူစင်သော အရှက် တရားနှင့်ပြည့်စုံ၏၊ ငါသည် ဘဝကို ကြောက်မက်ဖွယ်ဘေးအားဖြင့် ရှုမြင်၍ (ဘဝမှ) ထွက်မြောက်ရာ၌အလွန်မွေ့လျော်၏။</p>
<p><span class="paragraph">၃၆</span>။ အမိအဖတို့သည် စေခိုင်းအပ်ကုန်သော စိတ်သဘော တူမျှကုန်သော မိတ်ဆွေတို့ သည်အမျိုးဆက်ကို ဆောင်ပါလော့ဟု ငါ့ကို ကာမတို့ဖြင့် ဖိတ်ကုန်၏။</p>
<p><span class="paragraph">၃၇</span>။ ထိုမိတ်ဆွေတို့သည် လူ့အဖြစ်၌ ချမ်းသာကို ရွက်ဆောင်တတ်သော အကြင်စကား ကို ဆို၏၊ ထိုစကားသည် ငါ့အား 'ရဲရဲပူလောင်သော သံထယ်သွားကဲ့သို့' ကြမ်းတမ်းသော စကား ဖြစ်ခဲ့၏။</p>
<p><span class="paragraph">၃၈</span>။ ထိုအခါ ထိုသူတို့သည် ပစ်ပယ်သော ငါ့ကို အဆွေ အကယ်၍ ကာမတို့ကို မသုံး ဆောင်အံ့၊ အဘယ်အရာကို အဆွေသည် တောင့်တပါသနည်းဟု မေးကုန်၏။</p>
<p><span class="paragraph">၃၉</span>။ အကျိုးကို အလိုရှိသော ငါသည် အစီးအပွါးကို ရှာဖွေကုန်သော ထိုမိတ်ဆွေတို့အား ငါသည်လူအဖြစ်ကို မတောင့်တ၊ ငါသည် ထွက်မြောက်ရာ၌ အလွန်ပျော်မွေ့၏ဟု ဤသို့ ဆို၏။</p>
<p><span class="paragraph">၄၀</span>။ ထိုသူတို့သည် ငါ့စကားကို ကြား၍ အမိအဖတို့အား ပြောကြားကုန်၏၊ ထိုအခါ အမိအဖတို့သည်အချင်းတို့ ငါတို့အားလုံးလည်း ရဟန်းပြုကုန်အံ့ဟု ဤသို့ ဆိုကုန်၏။</p>
<p><span class="paragraph">၄၁</span>။ ငါ၏ အမိအဖနှစ်ဦးလုံးတို့သည်လည်းကောင်း၊ နှမတော်သည်လည်းကောင်း၊ ညီနောင်ခုနစ်ယောက်တို့သည်လည်းကောင်း မရေတွက်နိုင်သော ဥစ္စာကို စွန့်ကုန်၍ တောအုပ် ကြီးသို့ဝင်ကုန်၏။</p>
<p class="ending">လေးခုမြောက် ဘိသစရိယ 'မဟာကဉ္စနသတို့သားအကျင့်' ပြီး၏။</p>
--
<h2 class="not_toc">၅-သောဏပဏ္ဍိတစရိယ</h2>
<h2>(သောဏပညာရှိအကျင့်)</h2>
<p><span class="paragraph">၄၂</span>။ နောက်တစ်မျိုးသော် ကား ငါသည် အကြင်အခါ၌ ဗြဟ္မဝဎ်ဍနမြို့၌ ဖြစ်၏၊ ထိုမြို့ဝယ် ငါသည် (မဟာသာလ) များသော ဥစ္စာနှစ်ရှိသော မြတ်သော သူဌေးမျိုး၌ ဖြစ်ခဲ့၏။</p>
<p><span class="paragraph">၄၃</span>။ ထိုအခါ၌လည်း ငါသည် အမိုက်မှောင်ဖြင့် လွှမ်းမိုးသော အမိုက်တိုက်လောကကို ရှုမြင်ရသော် ငါ၏စိတ်သည် 'သံအသွားတပ် လှံတံဖြင့် နှိပ်စက်သကဲ့သို့' ဘဝမှ တွန့် ဆုတ်၏။</p>
<p><span class="paragraph">၄၄</span>။ ထိုအခါ ငါသည် (အိမ်၌ နေသူတို့၏) အမျိုးမျိုးသော ယုတ်မာမှုကို မြင်ရသော် ဘယ်အခါ ငါသည်အိမ်မှ ထွက်၍ တောသို့ ဝင်ရအံ့နည်းဟု ဤသို့ ကြံစည်ခဲ့၏။</p>
<p><span class="paragraph">၄၅</span>။ ထိုအခါ ၌လည်း ဆွေမျိုးတို့သည် ငါ့ကို ကာမစည်းစိမ်တို့ဖြင့် ဖိတ်ကုန်၏၊ ထိုဆွေမျိုးတို့အားလည်း ''ငါ့ကို ထိုကာမစည်းစိမ်တို့ဖြင့် မဖိတ်ကုန်လင့်'ဟု ငါ၏ ဆန္ဒကို ပြော ကြားခဲ့၏။</p>
<p><span class="paragraph">၄၆</span>။ ငါ၏ နန္ဒမည်သော အကြင်ညီငယ်သည် ပညာရှိသည် ဖြစ်၏၊ ထိုညီငယ်သည်လည်း ငါ့ကိုအတုလိုက်ကာ ကျင့်သည်ဖြစ်၍ ရဟန်းအဖြစ်ကို နှစ်သက်ခဲ့၏။</p>
<p><span class="paragraph">၄၇</span>။ ထိုအခါ ၌လည်း သောဏမည်သော ငါသည်လည်းကောင်း၊ နန္ဒမည်သော ညီသည် လည်းကောင်း၊ ငါ၏ အမိအဖနှစ်ဦးလုံးတို့သည်လည်းကောင်း စည်းစိမ်တို့ကို စွန့်၍ တော အုပ်ကြီးသို့ ဝင်ခဲ့ကုန်၏။ ။</p>
<p class="ending">ငါးခုမြောက် သောဏပဏ္ဍိတစရိယ 'သောဏပညာရှိအကျင့်' ပြီး၏။</p>
--
<h2 class="not_toc">၆-တေမိယစရိယ</h2>
<h2>(တေမိမင်းသားအကျင့်)</h2>
<p><span class="paragraph">၄၈</span>။ နောက်တစ်မျိုးသော် ကား အကြင်အခါ ငါသည် ကာသိမင်း၏ သားဖြစ်၏၊ အမည် အားဖြင့် ငါ့ကို'မူဂပက္ခ'ဟူ၍လည်းကောင်း၊ 'တေမိယ'ဟူ၍လည်းကောင်း ခေါ်ဆိုကြကုန်၏။</p>
<p><span class="paragraph">၄၉</span>။ ထိုအခါ ကာသိမင်း၏ တစ်သောင်းခြောက်ထောင်သော မောင်းမမိဿံတို့အား သားယောက်ျားသည် မရှိ၊ နေ့ညဉ့်တို့ ကုန်လွန်သော အခါ၌ ငါတစ်ယောက်တည်းသာ ဖြစ်ပေါ် လာ၏။</p>
<p><span class="paragraph">၅၀</span>။ ခမည်းတော်သည် ငြိုငြင်စွာ ရအပ်သော မြတ်သော ဇာတ်ရှိသော အရောင်အဆင်း ကိုဆောင်သော သားချစ်ဖြစ်သော ငါ့ကို မြတ်သော အိပ်ရာ၌ ထီးဖြူကို ဆောင်းမိုး၍ မွေး မြူလေ၏။</p>
<p><span class="paragraph">၅၁</span>။ ထိုအခါ မြတ်သော အိပ်ရာ၌ အိပ်သော ငါသည် (အိပ်ရာမှ) နိုးသည်ရှိသော် ထီးဖြူကို မြင်၏၊ ယင်းထီးဖြူကို ဆောင်းရခြင်းတည်းဟူသော အကြောင်းကြောင့် ငါသည် ငရဲ သို့ လားခဲ့ရဖူး၏။</p>
<p><span class="paragraph">၅၂</span>။ ငါသည် ထီးဖြူကို မြင်သည်နှင့် တစ်ပြိုင်နက် ထိတ်လန့်ခြင်း, ကြောက်ရွံ့ခြင်းသည် ဖြစ်လေ၏။ ငါသည် အဘယ်သို့လျှင် ဤမင်းအိမ်မှ လွတ်မြောက်ရပါအံ့နည်းဟု စူးစမ်းဆင် ခြင်ခြင်းသို့ ရောက်၏။</p>
<p><span class="paragraph">၅၃</span>။ ငါ၏ အကျိုးကို အလိုရှိသော ရှေးဘဝက အမိတော်ဖူးသော နတ်သမီးသည် ဆင်းရဲသို့ရောက်နေသော ငါ့ကို မြင်ရသော် (အသူ, ဆွံ့သူ, နားပင်းသူဟု ဆိုအပ်သော) သုံးဌာနတို့၌ တိုက်တွန်းလေ၏။</p>
<p><span class="paragraph">၅၄</span>။ သင်သည် လူအားလုံးတို့အား ပညာရှိသည်၏အဖြစ်ကို ထင်ရှားမပြပါလင့်၊ သူမိုက်ဟုသိစေပါလော့၊ အလုံးစုံသော လူအပေါင်းက သင့်ကို မထီမဲ့မြင် အောက်မေ့စေလော့၊ ဤသို့ပြုသော် သင့်အား အကျိုးဖြစ်လတ္တံ့။</p>
<p><span class="paragraph">၅၅</span>။ ဤသို့ဆိုသော် ငါသည် ထိုနတ်သမီးအား ဤသို့ ပြောဆိုလေ၏၊ မိခင်နတ်သမီး သင်ဆိုသောစကားအတိုင်း ငါသည် လိုက်နာပြုကျင့်ပေအံ့၊ မိခင်နတ်သမီး သင်သည် ငါ၏ အကျိုးကို အလိုရှိသူဖြစ်ပါပေ၏၊ မိခင်နတ်သမီး အသင်သည် အစီးအပွါးကို အလိုရှိသူ ဖြစ်၏။</p>
<p><span class="paragraph">၅၆</span>။ ငါသည် ထိုနတ်သမီး၏ စကားကို ကြားရသော် 'သမုဒ္ဒရာ၌ ကြည်းကုန်းကို ရသကဲ့သို့'တက်ကြွရွှင်လန်းသော စိတ်ရှိသည် ဖြစ်၍ အင်္ဂါသုံးပါးတို့ကို ဆောက်တည်ခဲ့၏။</p>
<p><span class="paragraph">၅၇</span>။ ငါသည် အသူ, နားပင်းသူ, သွားလာခြင်းမှ ကင်းသည့် ဆွံ့သူ (မသွားနိုင်သူ) ဖြစ်ခဲ့၏၊ ဤအင်္ဂါတို့ကို ဆောက်တည်၍ တစ်ဆယ့်ခြောက်နှစ်တို့ပတ်လုံး နေခဲ့၏။</p>
<p><span class="paragraph">၅၈</span>။ ထိုအခါ ငါ၏ လက်ခြေတို့ကိုလည်းကောင်း၊ လျှာကိုလည်းကောင်း၊ နားကိုလည်းကောင်း ဆုပ်နယ်ကုန်လျက် ငါ၏ အင်္ဂါမချို့တဲ့သည်၏ အဖြစ်ကို မြင်ကြရသော် လူယုတ်ဟု ကဲ့ရဲ့ကြကုန်၏။</p>
<p><span class="paragraph">၅၉</span>။ ထိုအခါ အလုံးစုံကုန်သော တိုင်းသားပြည်သူ အားလုံးတို့သည်လည်းကောင်း၊ စစ်သူကြီး, ပုရောဟိတ်တို့သည်လည်းကောင်း အားလုံးတစ်စိတ်တစ်ဝမ်းတည်း ဖြစ်ကုန်လျက် (ငါ့ကို) စွန့်ပစ်ရန်သဘောတူကြကုန်၏။</p>
<p><span class="paragraph">၆၀</span>။ ငါသည် ထိုသူတို့၏ အလိုကို ကြားရသော် အကြင်အကျိုးငှါ ငါသည် အကျင့်ကို ကျင့်ခဲ့၏၊ ငါ့အားထိုအကျိုးသည် ပြည့်စုံလေပြီဟု တက်ကြွရွှင်လန်းသော စိတ် ဖြစ်၏။</p>
--
<p><span class="paragraph">၆၁</span>။ ထိုအခါ ငါ့ကို ရေချိုးစေ၍ နံ့သာပျောင်း လိမ်းကျံပြီးလျှင် မကိုဋ်ကို ဆောင်းစေ လျက် ထီးဖြူဖြင့်ဘိသိက်သွန်းပြီးသော် မြို့ကို လက်ယာရစ် လှည့်သည်ကို ပြုစေကြကုန်၏။</p>
<p><span class="paragraph">၆၂</span>။ ခုနစ်ရက်ပတ်လုံး ထီးဖြူဆောင်း၍ နေဝန်း တက်လတ်သော် ရထားထိန်းသည် ငါ့ကို ရထားဖြင့်ထုတ်ဆောင်လျက် တောသို့ ချဉ်းကပ်လေ၏။</p>
<p><span class="paragraph">၆၃</span>။ ရထားထိန်းသည် ကြိုးလှံတံတို့ဖြင့် ဆင်ယင်အပ်သော သိန္ဓောမြင်း ကသော ရထားကို လက်မှလွှတ်လျက် တစ်နေရာ၌ ထားပြီးလျှင် (ငါ့ကို) မြေ၌ မြှုပ်ရန် တွင်းကို တူးလေ၏။</p>
<p><span class="paragraph">၆၄</span>။ အဓိဋ္ဌာန်ဆောက်တည်ထားသော ငါ့ကို ညှဉ်းပန်းမှု အမျိုးမျိုးတို့ဖြင့် ခြိမ်းခြောက် သော် လည်းငါသည် သဗ္ဗညုတဉာဏ်တည်းဟူသော အကြောင်းကြောင့်သာလျှင် ထိုအဓိဋ္ဌာန်ကို မဖျက်ခဲ့ပေ။</p>
<p><span class="paragraph">၆၅</span>။ ငါသည် အမိအဖတို့ကို မချစ်သည် မဟုတ်၊ ငါ၏ ကိုယ်ကိုလည်း မချစ်သည် မဟုတ်၊ ငါသည်သဗ္ဗညုတဉာဏ်ကို ချစ်မြတ်နိုး၏၊ ထို့ကြောင့် အ ယောင်, ဆွံ့ယောင်, နားပင်း ယောင်အကျင့်ကိုဆောက်တည်ခဲ့၏။</p>
<p><span class="paragraph">၆၆</span>။ ဤအင်္ဂါသုံးချက်တို့ကို ဆောက်တည်၍ တစ်ဆယ့်ခြောက်နှစ်တို့ပတ်လုံး နေခဲ့၏၊ အဓိဋ္ဌာန်အားဖြင့်ငါနှင့် တူသော သူသည် မရှိချေ။ ဤကား ငါ၏ အဓိဋ္ဌာန်ပါရမီတည်း။ ။</p>
<p class="ending">ခြောက်ခုမြောက် တေမိယစရိယ 'တေမိမင်းသားအကျင့်' ပြီး၏။</p>
<h2 class="not_toc">၇-ကပိရာဇစရိယ</h2>
<h2>(မျောက်မင်းအကျင့်)</h2>
<p><span class="paragraph">၆၇</span>။ အကြင်အခါ ငါသည် မြစ်ကမ်းအနီး တစ်ခုသော ချောက်၌ မျောက် ဖြစ်ခဲ့၏၊ ထိုအခါမိကျောင်းသည် နှိပ်စက်အပ်သည် ဖြစ်၍ (တစ်ဖက်ကမ်းသို့) သွားခြင်းကို မရပေ။</p>
<p><span class="paragraph">၆၈</span>။ ငါသည် အကြင်နေရာ၌ ရပ်တည်၍ ဤမှာဘက်ကမ်းမှ ထိုမှာဘက်ကမ်းသို့ ခုန်၏၊ ထိုနေရာ၌ညှဉ်းဆဲတတ်သော ကြမ်းတမ်းသည့် အမြင်ရှိသော ရန်သူ မိကျောင်းသည် နေ၏။</p>
<p><span class="paragraph">၆၉</span>။ ထိုမိကျောင်းသည် ငါ့ကို လာလော့ဟု ဆို၏၊ ငါသည်လည်း လာမည်ဟု ထို မိကျောင်းကိုဆိုပြီးလျှင် ထိုမိကျောင်း၏ ဦးထိပ်ကို နင်း၍ ထိုမှာဘက်ကမ်း၌ တည်ခဲ့၏။</p>
<p><span class="paragraph">၇၀</span>။ ငါသည် ထိုမိကျောင်းအား မမှန်စကားကို မဆို၊ ဆိုသော စကားအတိုင်းသာ ပြုခဲ့၏၊ သစ္စာအားဖြင့် ငါနှင့် တူသော သူသည် မရှိ။ ဤကား ငါ၏ သစ္စာပါရမီတည်း။ ။</p>
<p class="ending">ခုနစ်ခုမြောက် ကပိရာဇစရိယ 'မျောက်မင်းအကျင့်' ပြီး၏။</p>
--
<h2 class="not_toc">၈-သစ္စတာပသစရိယ</h2>
<h2>(သစ္စရသေ့အကျင့်)</h2>
<p><span class="paragraph">၇၁</span>။ နောက်တစ်မျိုးသော် ကား အကြင်အခါ ငါသည် 'သစ္စ'အမည်ရှိသောရသေ့ ဖြစ်ခဲ့၏၊ ထိုအခါ သစ္စာစကားဖြင့် လောကကို စောင့်ရှောက်ခဲ့၏၊ လူအပေါင်းကို ညီညွတ်အောင် ပြု ခဲ့၏။ ။</p>
<p class="ending">ရှစ်ခုမြောက် သစ္စတာပသစရိယ 'သစ္စရသေ့အကျင့်' ပြီး၏။</p>
<h2 class="not_toc">၉-ဝဋ္ဋပေါတကစရိယ</h2>
<h2>(ငုံးငယ်အကျင့်)</h2>
<p><span class="paragraph">၇၂</span>။ နောက်တစ်မျိုးသော် ကား အကြင်အခါ ငါသည် မဂဓတိုင်း၌ အတောင် မပေါက် သေးသောနုပျိုသော ငုံးငယ် ဖြစ်ခဲ့၏၊ အသိုက်၌ သားတစ်သဖွယ် ဖြစ်နေသေး၏။</p>
<p><span class="paragraph">၇၃</span>။ ထိုအခါ အမိသည် (အစာကို) နှုတ်သီးဖြင့် ဆောင်ယူ၍ ငါ့ကို မွေးမြူရ၏၊ ငါသည် ထိုအမိ၏အတွေ့အထိဖြင့် အသက်ရှင်နေရ၏၊ ငါ့အား ကိုယ်၌ ဖြစ်သော အားသည် မရှိပေ။</p>
<p><span class="paragraph">၇၄</span>။ နှစ်၏ နွေလအခါဝယ် အမှိုက်ကို သုတ်သင်ရှင်းလင်းတတ်သော မီးသွေးပြာကို ဖြစ်စေတတ်သောတောမီးသည် လောင်လျက် ငါတို့၏ အနီးသို့ ကပ်ရောက်၏။</p>
<p><span class="paragraph">၇၅</span>။ ကြီးသော မီးလျှံရှိသော ထိုတောမီးသည် 'ဓမ်ဓမ်'ဟု အသံကို ပြုလျက် အစဉ် အတိုင်းလောင်ကျွမ်းကာ ငါ၏ အထံသို့ ကပ်ရောက်လာ၏။</p>
<p><span class="paragraph">၇၆</span>။ ငါ၏ အမိအဖတို့သည် လျင်သောအဟုန်ဖြင့် လာသော မီးဘေးမှ ကြောက်ရွံ့ကုန်ထိတ်လန့်ကုန်သည်ဖြစ်၍ အသိုက်၌ ငါ့ကို စွန့်ပစ်ကုန်လျက် မိမိတို့ကို ယ်ကို လွတ်စေကြကုန်၏။</p>
<p><span class="paragraph">၇၇</span>။ ငါသည် ခြေတို့ကိုလည်းကောင်း၊ အတောင်တို့ကို လည်းကောင်း ဆန့်တန်း၏။ ငါ့အား ကိုယ်၌ဖြစ်သော အားသည် မရှိ၊ သွားခြင်းငှါ မစွမ်းနိုင်သော ငါသည် ထိုအသိုက်၌ ဤသို့ ကြံလေ၏ -</p>
<p><span class="paragraph">၇၈</span>။ ကြောက်ရွံ့ထိတ်လန့်တုန်လှုပ်သော ငါသည် အကြင်မိဘတို့၏ အတောင်ကြားသို့ ဝင်ကပ်၍လိုက်ပြေးလို၏၊ ထိုမိဘတို့သည် ငါ့ကို စွန့်ပစ်ကုန်လျက် ပျံသွားကြကုန်ပြီ၊ ယခု ငါသည် အဘယ်သို့ပြုနိုင်အံ့နည်း။</p>
<p><span class="paragraph">၇၉</span>။ လောက၌ သီလဂုဏ်သည်လည်းကောင်း၊ သန့်စင်သော သစ္စာဂုဏ်သည်လည်းကောင်း၊ ချစ်ခြင်း 'မေတ္တာ', သနားခြင်း 'ကရုဏာ'တို့သည်လည်းကောင်း ရှိကုန်၏။ ငါသည် ထိုသစ္စာစကားဖြင့်မြတ်သော သစ္စာပြုမူခြင်းကို ပြုအံ့။</p>
<p><span class="paragraph">၈၀</span>။ ငါသည် မှန်သော တရားစွမ်းအားကို ဆင်ခြင်ပြီးသော် ရှေး၌ ဖြစ်ကုန်သော မြတ်စွာဘုရားတို့ကိုအောက်မေ့လျက် သစ္စာစွမ်းအားကို မှီ၍ သစ္စာ ပြုမူခြင်းကို ပြုခဲ့၏။</p>
<p><span class="paragraph">၈၁</span>။ ငါ့အား အတောင်တို့သည် ရှိကုန်၏၊ မပျံနိုင်ကုန်။ ခြေတို့သည် ရှိကုန်၏၊ မသွား နိုင်ကုန်။ အမိ အဖတို့သည်လည်း ထွက်သွားကြကုန်ပြီ။ အို တောမီး နောက်သို့ ပြန်ဆုတ်ပါ လော့။</p>
--
<p><span class="paragraph">၈၂</span>။ ငါသည် သစ္စာကို ပြုသည်နှင့် တစ်ပြိုင်နက် ကြီးစွာ တောက်လောင်နေသော တောမီးသည် 'ရေသို့ရောက်သော မီးကဲ့သို့' တစ်ဆယ့်ခြောက်ပယ်တိုင်အောင်သော အရပ် တို့ကို ကြဉ်ရှောင်၍လောင်လေ၏၊ သစ္စာအားဖြင့် ငါနှင့် တူသော သူသည် မရှိချေ။ ဤကား ငါ၏ သစ္စာပါရမီတည်း။</p>
<p class="ending">ကိုးခုမြောက် ဝဋ္ဋပေါတကစရိယ 'ငုံးငယ်အကျင့်' ပြီး၏။</p>
<h2 class="not_toc">၁၀-မစ္ဆရာဇစရိယ</h2>
<h2>(ငါးမင်းအကျင့်)</h2>
<p><span class="paragraph">၈၃</span>။ နောက်တစ်မျိုးသော် ကား အကြင်အခါ ငါသည် ကြီးစွာသော ရေအိုင်၌ ငါးမင်း ဖြစ်၏၊ ထိုအခါ နွေဥတု၌ နေပူကြောင့် ရေအိုင်၌ ရေသည် ကုန်ခန်းလေ၏။</p>
<p><span class="paragraph">၈၄</span>။ ထိုသို့ ကုန်ခန်းသောကြောင့် ကျီးတို့သည်လည်းကောင်း၊ လင်းတတို့သည်လည်းကောင်း၊ ဝန်လိုငှက်တို့သည်လည်းကောင်း၊ စွန်ရဲတို့သည်လည်းကောင်း၊ သိမ်းတို့သည် လည်းကောင်း၊ ရွှံ့နွံအပြင်၌ နေကြ၍ ငါးတို့ကို ထိုးသုတ်ပြီးလျှင် နေ့ညဉ့်တို့ပတ်လုံး စားကုန်၏။</p>
<p><span class="paragraph">၈၅</span>။ ထိုအခါ ငါသည် ဆွေမျိုးတို့နှင့်တကွ အနှိပ်စက်ခံရ၍ အဘယ်မည်သော အကြောင်း ဖြင့်ဆွေမျိုးတို့ကို ဆင်းရဲဒုက္ခမှ လွတ်စေရအံ့နည်းဟု ဤသို့ ကြံစည်၏ -</p>
<p><span class="paragraph">၈၆</span>။ ကြံစည်ပြီးသော် မှန်ကန်သော တရားသဘော ဖြစ်သော သစ္စာကို ငါ၏လည်းကောင်း၊ ဆွေမျိုးတို့၏လည်းကောင်း မှီရာဟု မြင်ခဲ့၏။ ငါသည် သစ္စာ၌ တည်၍ ဆွေမျိုး တို့၏ ထိုကြီးစွာသောပျက်စီးခြင်းကို လွတ်စေခဲ့၏။</p>
<p><span class="paragraph">၈၇</span>။ ငါသည် သူတော်ကောင်းတို့၏ မှန်ကန်သော သဘောတရားကို အောက်မေ့ကြံစည် ပြီးသော် လောက၌ အကြင်သစ္စာစကားသည် မချွတ် မြဲ၏၊ ထိုသစ္စာပြုမူခြင်းကို ပြုခဲ့၏။</p>
<p><span class="paragraph">၈၈</span>။ ငါသည် အကြင်အခါမှစ၍ မိမိကိုယ်ကို အောက်မေ့နိုင်၏၊ အကြင်အခါမှစ၍ သိကြားလိမ္မာသူ၏အဖြစ်သို့ ရောက်၏၊ ထိုအခါ မှစ၍ စေတနာရှိလျက် တစ်ဦးသော သတ္တဝါကိုမျှလည်းညှဉ်းဆဲခဲ့ဖူးသည်ကို မသိစဖူးပေ။</p>
<p><span class="paragraph">၈၉</span>။ ဤသစ္စာစကားကြောင့် မိုးသည် ရွာသွန်းပါစေသတည်း၊ မိုးနတ်သား ထစ်ချုန်း၍ ရွာသွန်းပါလော့၊ ကျီးအပေါင်း၏ ဥစ္စာအိုးကို (မိုးရွာခြင်းဖြင့်) ဖျက်ဆီးပါလော့၊ ကျီးအပေါင်း ကို စိုးရိမ်ခြင်းဖြင့်ကိုယ်တွင်းလောင်လျက် ကျက်စေပါလော့၊ ငါးတို့ကို စိုးရိမ်ခြင်းမှ လွတ်စေ ပါလော့။</p>
<p><span class="paragraph">၉၀</span>။ သစ္စာမြတ်ကို ပြုသည်နှင့် တစ်ပြိုင်နက် မိုးနတ်သားသည် ထစ်ချုန်း၍ ခဏချင်း ဖြင့်ကုန်းကိုလည်းကောင်း၊ ချိုင့်ဝှမ်းရာအရပ်ကိုလည်းကောင်း ပြည့်စေလျက် ရွာသွန်း၏။</p>
<p><span class="paragraph">၉၁</span>။ ငါသည် ဤသို့ သဘောရှိသော မြတ်သော ဝီရိယနှင့် ယှဉ်သော သစ္စာမြတ်ကို ပြု၍သစ္စာတန်ခိုးစွမ်းအားကို မှီလျက် မိုးကြီးကို ရွာစေခဲ့၏၊ သစ္စာအားဖြင့် ငါနှင့် တူသော သူသည် မရှိချေ။ ဤကား ငါ၏ သစ္စာပါရမီတည်း။ ။</p>
<p class="ending">ဆယ်ခုမြောက် မစ္ဆရာဇစရိယ 'ငါးမင်းအကျင့်' ပြီး၏။</p>
--
<h2 class="not_toc">၁၁-ကဏှဒီပါယနစရိယ</h2>
<h2>(ကဏှဒီပါယနရသေ့အကျင့်)</h2>
<p><span class="paragraph">၉၂</span>။ နောက်တစ်မျိုးသော် ကား အကြင်အခါ ငါသည် ကဏှဒီပါယနရသေ့ ဖြစ်ခဲ့၏၊ ထို အခါအနှစ်ငါးဆယ်ကျော်တို့ပတ်လုံး မပျော်မွေ့ဘဲ (ရသေ့အကျင့်၌) ကျင့်ခဲ့၏။</p>
<p><span class="paragraph">၉၃</span>။ တစ်စုံတစ်ယောက်သော သူသည် ငါ၏ ဤမပျော်မွေ့သော စိတ်ကို မသိချေ၊ ငါသည်လည်းတစ်စုံတစ်ယောက်သော သူအား ငါ၏ စိတ်၌ မပျော်မွေ့ဘဲ ကျင့်နေရ၏ဟု မပြောကြားခဲ့ပေ။</p>
<p><span class="paragraph">၉၄</span>။ ငါနှင့် တရားကျင့်ဘက် အဖော်ဖြစ်သော မဏ္ဍဗျရသေ့ကြီးသည် ရှေးကံနှင့် ယှဉ် သည်ဖြစ်၍တံကျင်လျှိုခြင်းကို ခံရ၏။</p>
<p><span class="paragraph">၉၅</span>။ ငါသည် ထိုရသေ့ကို လုပ်ကျွေး၍ ရောဂါမရှိသည်၏ အဖြစ်သို့ ရောက်စေခဲ့၏၊ ထို ရသေ့ကိုပန်ကြားပြီးလျှင် ငါသည် မိမိနေရာဖြစ်သော သင်္ခမ်းကျောင်းသို့ လာခဲ့၏။</p>
<p><span class="paragraph">၉၆</span>။ ငါ၏ အဆွေပုဏ္ဏားသည် ဇနီးနှင့် (ယညဒတ်မည်သော ) သားငယ်ကို ခေါ်လျက်သုံးယောက်သားတို့သည် အညီအညွတ် တိုင်ပင်ကုန်၍ ခရီးသွားဧည့်သည် အဖြစ်ဖြင့် လာကြကုန်၏။</p>
<p><span class="paragraph">၉၇</span>။ ငါသည် ထိုသူတို့နှင့် အတူ မိမိသင်္ခမ်းကျောင်း၌ ဝမ်းမြောက်ဝမ်းသာ နေစဉ် သူငယ်သည်ကျင်လုံးကို မြှောက်ကစား၍ လျင်သော အဆိပ်ရှိသော မြွေကို ထိခိုက်မိစေ၏။</p>
<p><span class="paragraph">၉၈</span>။ ထိုအခါ ထိုသူငယ်သည် ကျင်လုံးသွားသော လမ်းကို ရှာဖွေသော် လျင်သော အဆိပ်ရှိသော မြွေ၏ဦးခေါင်းကို လက်ဖြင့် သုံးသပ်မိ၏။</p>
<p><span class="paragraph">၉၉</span>။ ထိုမြွေကို သုံးသပ်မိသောကြောင့် အဆိပ်စွမ်းအားကို မှီ၍ အမျက်ထွက်တတ်သော မြွေသည်လွန်ကဲစွာ အမျက်ထွက်ခြင်းဖြင့် အမျက်ထွက်သည် ဖြစ်၍ ချက်ချင်း သူငယ်ကို ကိုက်လေ၏။</p>
<p><span class="paragraph">၁၀၀</span>။ လျင်သော အဆိပ်ရှိသောမြွေ ကိုက်သည်နှင့် တစ်ပြိုင်နက် သူငယ်သည် မြေ၌ လဲကျခဲ့၏၊ ထို့ကြောင့် ငါသည် စိတ်ဆင်းရဲခြင်း ဖြစ်ခဲ့ရ၏၊ ထို (မိဘနှစ်ဦးနှင့် သူငယ် သုံးယောက်သားတို့၏) ဆင်းရဲကို 'ငါ့ကိုယ်၌ ဖြစ်သကဲ့သို့' ရွက်ဆောင်၏။</p>
<p><span class="paragraph">၁၀၁</span>။ ငါသည် သောကငြောင့် စူးဝင်ကုန်လျက် စိတ်ဆင်းရဲကုန်သော ထိုသူတို့ကို သက် သာစေလို၍အလွန်မြင့်မြတ်သော သစ္စာပြုမူခြင်းကို ရှေးဦးစွာ ပြုခဲ့၏။</p>
<p><span class="paragraph">၁၀၂</span>-<span class="paragraph">၁၀၃</span>။ ငါသည် ခုနစ်ရက်မျှသာလျှင် ကုသိုလ်ကို အလိုရှိသည်, ကြည်ညိုသော စိတ်ရှိသည်ဖြစ်၍မြတ်သော အကျင့်ကို ကျင့်ခဲ့၏၊ ထိုမှနောက်၌ အနှစ်ငါးဆယ်ကျော် တို့ပတ်လုံး အကြင်အကျင့်ကိုကျင့်ခဲ့၏၊ ဤအကျင့်ကို ငါသည် အလိုမရှိဘဲသာလျှင် ကျင့်ခဲ့၏၊ ထိုသစ္စာကြောင့် ယညဒတ်သည်ချမ်းသာခြင်း ဖြစ်ပါစေသတည်း၊ အဆိပ်သည် ပျောက်ပါစေ သတည်း၊ အသက်ရှည်ပါစေသတည်းဟု (သစ္စာပြုခဲ့၏)။</p>
<p><span class="paragraph">၁၀၄</span>။ ငါသည် သစ္စာကို ပြုသည်နှင့်တစ်ပြိုင်နက် အဆိပ်အဟုန်ဖြင့် (မိန်းမောတွေဝေ၍) တုန်လှုပ်နေသော သူငယ်သည် တွေဝေခြင်း ကင်း၍ ထလေ၏၊ ရောဂါ မရှိသည်လည်း ဖြစ်လေ၏၊ သစ္စာအားဖြင့် ငါနှင့် တူသော သူသည် မရှိချေ။ ဤကား ငါ၏ သစ္စာပါရမီ တည်း။ ။</p>
<p class="ending">တစ်ဆယ့်တစ်ခုမြောက် ကဏှဒီပါယနစရိယ 'ကဏှဒီပါယနရသေ့အကျင့်' ပြီး၏။</p>
--
<h2 class="not_toc">၁၂-သုတသောမစရိယ</h2>
<h2>(သုတသောမမင်းအကျင့်)</h2>
<p><span class="paragraph">၁၀၅</span>။ နောက်တစ်မျိုးသော် ကား အကြင်အခါ၌ ငါသည် ''သုသသောမ'' မည်သော မြေကြီးကိုအစိုးရသော မင်းဖြစ်ခဲ့၏၊ ထိုအခါ ပေါရိသာဒ၏ ဖမ်းယူခြင်းကို ခံရသည်ဖြစ်၍ နန္ဒပုဏ္ဏားအထံ၌ မိမိ၏ချိန်းချက်ခြင်းကို အောက်မေ့၏။</p>
<p><span class="paragraph">၁၀၆</span>။ ပေါရိသာဒသည် တစ်ရာ့တစ်ပါးသော မင်းတို့၏ လက်ဝါးပြင်၌ ကြိုးဖြင့် သီကုံး၍ ထိုမင်းတို့အားနွမ်းနယ်စေပြီးသော် ငါ့ကိုလည်း ယဇ်ပူဇော်ရာသို့ ဆောင်လေ၏။</p>
<p><span class="paragraph">၁၀၇</span>။ ပေါရိသာဒသည် ငါ့ကို 'အသို့နည်း၊ သင်သည် လွတ်ခြင်းကို အလိုရှိသလော၊ အကယ်၍သင်သည် ငါ့အထံသို့ တစ်ဖန်လာအံ့၊ သင့်အလိုအတိုင်း ပြုအံ့'ဟု မေး၏။</p>
<p><span class="paragraph">၁၀၈</span>။ ထိုအခါ ငါသည် ထိုပေါရိသာဒအား ငါ၏ တစ်ဖန် ပြန်လာခြင်းကို ဝန်ခံခဲ့၍ မွေ့လျော်ဖွယ် (ဣန္ဒပတ္ထ) မြို့သို့ သွားရောက်ပြီးလျှင် (မယ်တော် ခမည်းတော်တို့အား) မင်း အဖြစ်ကို အပ်နှင်းခဲ့၏။</p>
<p><span class="paragraph">၁၀၉</span>။ ငါသည် ပုဏ္ဏားအား ဥစ္စာကို ပေးပြီးသော် ရှေး၌ ဖြစ်သော မြတ်စွာဘုရား တို့သည်မှီဝဲအပ်သော သူတော်ကောင်းတို့၏ သဘောတရားကို အောက်မေ့၍ ပေါရိသာဒထံ သို့ ပြန်ခဲ့၏။</p>
<p><span class="paragraph">၁၁၀</span>။ ထိုအခါ သတ်လတ္တံ့ဟုလည်းကောင်း၊ မသတ်လတ္တံ့ဟုလည်းကောင်း ငါ့အား ယုံမှားသံသယသည်မရှိ။ ငါသည် သစ္စာစကားကို စောင့်စည်းလျက် အသက်ကို စွန့်ရန် ပြန် ခဲ့၏၊ သစ္စာအားဖြင့် ငါနှင့်တူသော သူသည် မရှိချေ။ ဤကား ငါ၏ သစ္စာပါရမီတည်း။ ။</p>
<p class="ending">တစ်ဆယ့်နှစ်ခုမြောက် သုတသောမစရိယ 'သုတသောမမင်းအကျင့်' ပြီး၏။</p>
<h2 class="not_toc">၁၃-သုဝဏ္ဏသာမစရိယ</h2>
<h2>(သုဝဏ္ဏသာမသတို့သားအကျင့်)</h2>
<p><span class="paragraph">၁၁၁</span>။ အကြင်အခါ ငါသည် တော၌ သိကြားမင်း ဖန်ဆင်းအပ်သော ''သာမ''မည်သော ရသေ့ပျိုဖြစ်ခဲ့၏၊ ထိုအခါ တောအုပ်၌ ခြင်္သေ့, ကျားတို့ကိုသော် လည်း မေတ္တာဖြင့် ကပ်ညွှတ် စေနိုင်ခဲ့၏။</p>
<p><span class="paragraph">၁၁၂</span>။ ငါသည် တော၌ ခြင်္သေ့ ကျားတို့ဖြင့်လည်းကောင်း၊ သစ်တို့ဖြင့်လည်းကောင်း၊ ဝံတို့ဖြင့်လည်းကောင်း၊ ကျွဲတို့ဖြင့်လည်းကောင်း၊ ချေ စိုင် ဆတ် သမင် တောဝက်တို့ဖြင့်လည်းကောင်း ခြံရံလျက် နေ၏။</p>
<p><span class="paragraph">၁၁၃</span>။ ထိုအခါ တစ်စုံတစ်ဦးသော သတ္တဝါသည် ငါ့ကို မလန့်၊ ငါသည်လည်း တစ်စုံ တစ်ဦးသောသတ္တဝါအား မကြောက်၊ ငါသည် မေတ္တာစွမ်းအား အထောက်အပံ့ ရလျက် တောအုပ်၌ ပျော်မွေ့၏။</p>
<p class="ending">တစ်ဆယ့်သုံးခုမြောက် သုဝဏ္ဏသာမစရိယ 'သုဝဏ္ဏသာမသတို့သားအကျင့်' ပြီး၏။</p>
--
<h2 class="not_toc">၁၄-ဧကရာဇစရိယ</h2>
<h2>(ဧကရာဇမင်းအကျင့်)</h2>
<p><span class="paragraph">၁၁၄</span>။ နောက်တစ်မျိုးသော် ကား အကြင်အခါ ငါသည် ''ဧကရာဇာ''ဟု ထင်ရှား ကျော်စောသောမင်းဖြစ်ခဲ့၏၊ ထိုအခါ မြတ်သော သီလကို ဆောက်တည်၍ ကာသိတိုင်းသူ အပေါင်းကို ဆုံးမခဲ့၏။</p>
<p><span class="paragraph">၁၁၅</span>။ ငါသည် ကုသိုလ်ကမ္မပထတရား ဆယ်ပါးတို့ကို အကြွင်းမဲ့ ကျင့်သုံးခဲ့၏၊ သင်္ဂဟဝတ္ထုလေးပါးတို့ဖြင့် လူများအပေါင်းကို ချီးမြှောက်ခဲ့၏။</p>
<p><span class="paragraph">၁၁၆</span>။ ဒဗ္ဗသေနမင်းသည် ဤလောက၌လည်းကောင်း၊ တမလွန်လောက၌လည်းကောင်း ဤသို့မမေ့မလျော့ ကျင့်သော ငါ့ထံသို့ ချဉ်းကပ်လာ၍ ငါ၏ မြို့ကို လုယက်လျက်-</p>
<p><span class="paragraph">၁၁၇</span>။ ဗိုလ်ပါတိုင်းသားတို့နှင့် တကွကုန်သော မင်းကို မှီ၍ အသက်မွေးကုန်သော အမတ်စသောသူတို့ကိုလည်းကောင်း၊ နိဂုံးသားတို့ကိုလည်းကောင်း အားလုံးကို လက်သို့ ရောက်အောင် ပြုပြီးလျှင် ငါ့ကို တွင်း၌ မြှုပ်လေ၏။</p>
<p><span class="paragraph">၁၁၈</span>။ အမတ်အပေါင်းတို့ဖြင့် ပြည့်သော ငါ၏ စည်ကားသော နန်းတော်တည်းဟူသော မင်းစည်းစိမ်ကိုလုယက်၍ ယူသော မင်းအား 'ငါသည် ချစ်လှစွာသော သားကဲ့သို့' ရှုကြည့်၏၊ မေတ္တာအားဖြင့် ငါနှင့်တူသော သူသည် မရှိချေ။ ဤကား ငါ၏ မေတ္တာပါရမီတည်း။ ။</p>
<p class="ending">တစ်ဆယ့်လေးခုမြောက် ဧကရာဇစရိယ 'ဧကရာဇမင်းအကျင့်' ပြီး၏။</p>
--
<h2 class="not_toc">၁၅-မဟာလောမဟံသစရိယ</h2>
<h2>(မဟာလောမဟံသရသေ့အကျင့်)</h2>
<p><span class="paragraph">၁၁၉</span>။ ငါသည် သုသာန်၌ သူသေကောင်အရိုးကို ခေါင်းအုံး၍ အိပ်ခြင်းကို ပြု၏၊ ထိုအခါ ရွာသူသားငယ်တို့သည် ငါ့ထံသို့ ကပ်ရောက်၍ အမျိုးမျိုးသော များစွာသော ရုပ်ပုံကို လုပ်၍ ပြကြကုန်၏။</p>
<p><span class="paragraph">၁၂၀</span>။ တစ်ပါးသော သူငယ်တို့သည် ရွှင်လန်းတက်ကြွသော စိတ်ရှိကုန်၍ နံ့သာပန်းကို လည်းကောင်း၊ အမျိုးမျိုးများပြားသော ဘောဇဉ်လက်ဆောင်တို့ကို လည်းကောင်း ပို့ဆောင် ကြကုန်၏။</p>
<p><span class="paragraph">၁၂၁</span>။ အကြင်သူငယ်တို့သည် ငါ့အား ဆင်းရဲဒုက္ခကို ဖြစ်စေကုန်၏၊ အကြင်သူငယ်တို့ သည်ကားငါ့အား ချမ်းသာသုခကို ပေးကုန်၏၊ ငါသည် သူငယ်အားလုံးတို့အား တူမျှသော စိတ်ရှိသည် ဖြစ်၏၊ ငါ့အား ချစ်ခြင်း, မုန်းခြင်းသည် မရှိချေ။</p>
<p><span class="paragraph">၁၂၂</span>။ ငါသည် ချမ်းသာဆင်းရဲ၌လည်းကောင်း၊ အခြံအရံရှိခြင်း အခြံအရံမရှိခြင်းတို့၌ လည်းကောင်း ချိန်သဖွယ် ဖြစ်၍ လောကဓံတရားအားလုံးတို့၌ တူမျှသော စိတ်ရှိသည် ဖြစ်၏။ ဤကား ငါ၏ဥပေက္ခာပါရမီတည်း။ ။</p>
<p class="ending">တစ်ဆယ့်ငါးခုမြောက် မဟာလောမဟံသစရိယ 'မဟာလောမဟံသရသေ့အကျင့်' ပြီး၏။</p>
<p class="ending">သုံးခုမြောက် ယုဓဉ္ဇယဝဂ် ပြီး၏။</p>
--
<h2>(နိဂုံးနှင့် ဥယျောဇဉ်)</h2>
<p>(ငါသည်) ဤသို့လျှင် ဘဝကြီးငယ်၌ အထူးထူးအပြားပြားသော ဆင်းရဲဒုက္ခကိုလည်းကောင်း၊ အထူးထူးအပြားပြားသော စည်းစိမ်ချမ်းသာကိုလည်းကောင်း ခံစားစံစား၍ မြတ်သော သဗ္ဗညုတဉာဏ်တော်သို့ ရောက်တော်မူခဲ့၏။</p>
<p>ငါသည် ပေးလှူအပ်သော အလှူဝတ္ထုကို ပေးလှူ၍ (ဒါနပါရမီကို ဖြည့်ကျင့်၍) သီလပါရမီကို အကြွင်းမဲ့ဖြည့်ကျင့်ပြီးလျှင် နေက္ခမ္မပါရမီကို ဖြည့်ကျင့်ခဲ့သောကြောင့် မြတ်သော သဗ္ဗညုတဉာဏ်တော်သို့ ရောက်တော်မူခဲ့၏။</p>
<p>ငါသည် ပညာရှိတို့ကို အဖန်ဖန် မေးမြန်း၍ (ပညာပါရမီကို ပြည့်စေ၍) မြတ်သော ဝီရိယပါရမီကိုပြုပြီးလျှင် ခနီ ္တပါရမီကို ဖြည့်ကျင့်ခဲ့သောကြောင့် မြတ်သော သဗ္ဗညုတဉာဏ်တော်သို့ ရောက်တော်မူခဲ့၏။</p>
<p>ငါသည် အဓိဋ္ဌာန်ပါရမီကို မြဲမြံစွာ ဆောက်တည်ခြင်းကို ပြု၍ သစ္စာပါရမီကို ဖြည့်ကျင့်ပြီးလျှင် မေတ္တာပါရမီကို ဖြည့်ကျင့်ခဲ့သောကြောင့် မြတ်သော သဗ္ဗညုတဉာဏ်တော်သို့ ရောက်တော်မူခဲ့၏။</p>
<p>ငါသည် လာဘ်ရခြင်း လာဘ်မရခြင်း၌လည်းကောင်း၊ ချမ်းသာခြင်း ဆင်းရဲခြင်း၌လည်းကောင်း၊ မြတ်နိုးခြင်း မမြတ်နိုးခြင်း၌လည်းကောင်း အလုံးစုံတို့၌ အတူအမျှ ဖြစ်၍ (ဥပေက္ခာပါရမီကို ဖြည့်ကျင့်၍) မြတ်သော သဗ္ဗညုတဉာဏ်တော်သို့ ရောက်တော်မူခဲ့၏။</p>
<p>ပျင်းရိခြင်းကို ဘေးအားဖြင့် ရှု၍ အားထုတ်ခြင်းကိုလည်း ဘေးမရှိသောအားဖြင့် ရှုပြီးလျှင် ထက်သန်သော ဝီရိယရှိသူတို့ ဖြစ်ကြကုန်လော့။ ဤသည်ကား ဘုရားရှင်တို့၏ အဆုံးအမတော်ပေတည်း။</p>
<p>ငြင်းခုံခြင်းကို ဘေးအားဖြင့် ရှု၍ မငြင်းခုံခြင်းကို လည်း ဘေးမရှိသောအားဖြင့် ရှုပြီးလျှင် ညီညွတ်သူ၊ ပြေပြစ်သူတို့ ဖြစ်ကြကုန်လော့။ ဤသည်ကား ဘုရားရှင်တို့၏ အဆုံးအမတော်ပေတည်း။</p>
<p>မေ့လျော့ခြင်းကို ဘေးအားဖြင့် ရှု၍ မမေ့လျော့ခြင်းကိုလည်း ဘေးမရှိသောအားဖြင့် ရှုပြီးလျှင် အင်္ဂါရှစ်ပါးရှိသော မဂ်ကို ပွါးများကြကုန်လော့။ ဤသည်ကား ဘုရားရှင်တို့၏ အဆုံးအမတော်ပေတည်း။ ။</p>
<p class="ending">နိဂုံးနှင့် ဥယျောဇဉ် ပြီး၏။</p>
<p>မြတ်စွာဘုရားသည် ဤဆိုအပ်ခဲ့ပြီးသော အပြားအားဖြင့် မိမိ၏ ရှေးရှေးဘဝ အကျင့်ကို ထင်ရှားပြလျက် ဗုဒ္ဓအပဒါန်မည်သော တရားဒေသနာတော်ကို ဟောတော်မူခဲ့ပေသတည်း။ ။</p>
<p class="ending">စရိယာပိဋကပါဠိတော် မြန်မာပြန် ပြီးပြီ။</p>
</body>
</html>